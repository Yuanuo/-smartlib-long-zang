<!doctype html>
<html id="z3IBVHSu5" data-ver="1574">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第五十四</h1>
  <h2 id="a2">释天主品第二十七</h2>
  <p id="a3">【经】尔时，<a id="a-4"></a>三千大千世界诸四天王天，<a id="a-5"></a>与无数百千亿诸天，<a id="a-6"></a>俱来在会中。<a id="a-7"></a>三千大千世界诸释提桓因等诸忉利天，<a id="a-8"></a>须夜摩天王等诸夜摩天，<a id="a-9"></a>删兜率陀天王等诸兜率陀天，<a id="a-A"></a>须涅蜜陀天王等诸妙化天，<a id="a-B"></a>婆舍跋提天王等诸自在行天，<a id="a-C"></a>各与无数百千亿诸天，<a id="a-D"></a>俱来在会中。<a id="a-E"></a>三千大千世界诸梵王，<a id="a-F"></a>乃至首陀会诸天，<a id="a-G"></a>各与无数百千亿诸天，<a id="a-H"></a>俱来在会中。<a id="a-I"></a>是诸四天王天，<a id="a-J"></a>乃至首陀婆诸天，<a id="a-K"></a>业报生身光明，<a id="a-L"></a>于佛常光，<a id="a-M"></a>百分、<a id="a-N"></a>千分、<a id="a-O"></a>千万亿分不能及一，<a id="a-P"></a>乃至不可以算数譬喻为比。<a id="a-Q"></a>世尊光明最胜、<a id="a-R"></a>最妙、<a id="a-S"></a>最上、<a id="a-T"></a>第一，<a id="a-U"></a>诸天业报光明，<a id="a-V"></a>在佛光边不照不现；<a id="a-W"></a>譬如焦炷比阎浮檀金。</p>
  <p id="aX">尔时，<a id="a-Y"></a>释提桓因白大德须菩提：<a id="a-Z"></a>“是三千大千世界诸四天王天，<a id="a-a"></a>乃至首陀婆诸天，<a id="a-b"></a>一切和合欲听须菩提说般若波罗蜜义。<a id="a-c"></a>须菩提，<a id="a-d"></a>菩萨摩诃萨，<a id="a-e"></a>云何应住般若波罗蜜中？<a id="a-f"></a>何等是菩萨摩诃萨般若波罗蜜？<a id="a-g"></a>云何菩萨摩诃萨应行般若波罗蜜？<a id="a-h"></a>”</p>
  <p id="ai">须菩提语释提桓因言：<a id="a-j"></a>“憍尸迦，<a id="a-k"></a>我今当承顺佛意，<a id="a-l"></a>承佛神力，<a id="a-m"></a>为诸菩萨摩诃萨说般若波罗蜜，<a id="a-n"></a>如菩萨摩诃萨所应住般若波罗蜜中。<a id="a-o"></a>诸天子，<a id="a-p"></a>今未发阿耨多罗三藐三菩提心者，<a id="a-q"></a>今应当发心。<a id="a-r"></a>诸天子，<a id="a-s"></a>若入声闻正位，<a id="a-t"></a>是人不能发阿耨多罗三藐三菩提心。<a id="a-u"></a>何以故？<a id="a-v"></a>与生死作障隔故。<a id="a-w"></a>是人若发阿耨多罗三藐三菩提心者，<a id="a-x"></a>我亦随喜。<a id="a-y"></a>所以者何？<a id="a-z"></a>上人应更求上法，<a id="a-10"></a>我终不断其功德。</p>
  <p id="a11">“憍尸迦，<a id="a-12"></a>何等是般若波罗蜜？<a id="a-13"></a>菩萨摩诃萨应萨婆若心，<a id="a-14"></a>念色无常，<a id="a-15"></a>念色苦，<a id="a-16"></a>念色空，<a id="a-17"></a>念色无我，<a id="a-18"></a>念色如病、<a id="a-19"></a>如疽、<a id="a-1A"></a>如痈、<a id="a-1B"></a>如疮、<a id="a-1C"></a>如箭入身，<a id="a-1D"></a>痛恼衰坏，<a id="a-1E"></a>忧畏不安，<a id="a-1F"></a>以无所得故；<a id="a-1G"></a>受、<a id="a-1H"></a>想、<a id="a-1I"></a>行、<a id="a-1J"></a>识亦如是。<a id="a-1K"></a>眼、<a id="a-1L"></a>耳、<a id="a-1M"></a>鼻、<a id="a-1N"></a>舌、<a id="a-1O"></a>身、<a id="a-1P"></a>意，<a id="a-1Q"></a>地种、<a id="a-1R"></a>水火风空识种，<a id="a-1S"></a>观无常乃至忧畏不安，<a id="a-1T"></a>是亦无所得故。<a id="a-1U"></a>观色寂灭、<a id="a-1V"></a>离，<a id="a-1W"></a>不生不灭，<a id="a-1X"></a>不垢不净，<a id="a-1Y"></a>受、<a id="a-1Z"></a>想、<a id="a-1a"></a>行、<a id="a-1b"></a>识亦如是。<a id="a-1c"></a>观地种乃至识种寂灭、<a id="a-1d"></a>离，<a id="a-1e"></a>不生不灭，<a id="a-1f"></a>不垢不净，<a id="a-1g"></a>亦无所得故。</p>
  <p id="a1h">“复次，<a id="a-1i"></a>憍尸迦，<a id="a-1j"></a>菩萨摩诃萨应萨婆若心，<a id="a-1k"></a>观无明缘诸行，<a id="a-1l"></a>乃至老死因缘大苦聚集，<a id="a-1m"></a>亦无所得故。<a id="a-1n"></a>观无明灭故诸行灭，<a id="a-1o"></a>乃至生灭故老死灭，<a id="a-1p"></a>老死灭故忧悲愁恼大苦聚灭，<a id="a-1q"></a>以无所得故。</p>
  <p id="a1r">“复次，<a id="a-1s"></a>憍尸迦，<a id="a-1t"></a>菩萨摩诃萨应萨婆若心，<a id="a-1u"></a>修四念处，<a id="a-1v"></a>以无所得故；<a id="a-1w"></a>乃至修佛十力、<a id="a-1x"></a>十八不共法，<a id="a-1y"></a>以无所得故。</p>
  <p id="a1z">“复次，<a id="a-20"></a>憍尸迦，<a id="a-21"></a>菩萨摩诃萨应萨婆若心，<a id="a-22"></a>行檀波罗蜜，<a id="a-23"></a>以无所得故；<a id="a-24"></a>行尸罗波罗蜜、<a id="a-25"></a>羼提波罗蜜、<a id="a-26"></a>毗梨耶波罗蜜、<a id="a-27"></a>禅波罗蜜，<a id="a-28"></a>以无所得故。</p>
  <p id="a29">“复次，<a id="a-2A"></a>憍尸迦，<a id="a-2B"></a>菩萨摩诃萨行般若波罗蜜时，<a id="a-2C"></a>作是观：<a id="a-2D"></a>但诸法，<a id="a-2E"></a>诸法共相因缘，<a id="a-2F"></a>润益增长，<a id="a-2G"></a>分别校计，<a id="a-2H"></a>是中无我、<a id="a-2I"></a>无我所。<a id="a-2J"></a>菩萨回向心不在阿耨多罗三藐三菩提心中，<a id="a-2K"></a>阿耨多罗三藐三菩提心不在回向心中；<a id="a-2L"></a>回向心于阿耨多罗三藐三菩提心中不可得，<a id="a-2M"></a>阿耨多罗三藐三菩提心于回向心中不可得。<a id="a-2N"></a>菩萨虽观一切法，<a id="a-2O"></a>亦无法可得，<a id="a-2P"></a>是名菩萨摩诃萨般若波罗蜜。<a id="a-2Q"></a>”</p>
  <p id="a2R">释提桓因问大德须菩提：<a id="a-2S"></a>“云何菩萨回向心不在阿耨多罗三藐三菩提心中？<a id="a-2T"></a>云何阿耨多罗三藐三菩提心不在回向心中？<a id="a-2U"></a>云何回向心于阿耨多罗三藐三菩提心中不可得？<a id="a-2V"></a>云何阿耨多罗三藐三菩提心于回向心中不可得？<a id="a-2W"></a>”</p>
  <p id="a2X">须菩提语释提桓因言：<a id="a-2Y"></a>“憍尸迦，<a id="a-2Z"></a>回向心、<a id="a-2a"></a>阿耨多罗三藐三菩提心，<a id="a-2b"></a>非心；<a id="a-2c"></a>是非心相，<a id="a-2d"></a>非心相中不可回向。<a id="a-2e"></a>是非心相常非心相，<a id="a-2f"></a>不可思议相，<a id="a-2g"></a>常不可思议相，<a id="a-2h"></a>是名菩萨摩诃萨般若波罗蜜。<a id="a-2i"></a>”</p>
  <p id="a2j">尔时，<a id="a-2k"></a>佛赞须菩提言：<a id="a-2l"></a>“善哉！<a id="a-2m"></a>善哉！<a id="a-2n"></a>须菩提，<a id="a-2o"></a>汝为诸菩萨摩诃萨说般若波罗蜜，<a id="a-2p"></a>安慰诸菩萨摩诃萨心！<a id="a-2q"></a>”</p>
  <p id="a2r">须菩提白佛言：<a id="a-2s"></a>“世尊，<a id="a-2t"></a>我应报恩，<a id="a-2u"></a>不应不报恩。<a id="a-2v"></a>过去诸佛及诸弟子，<a id="a-2w"></a>为诸菩萨说六波罗蜜，<a id="a-2x"></a>示教利喜！<a id="a-2y"></a>世尊，<a id="a-2z"></a>尔时亦在中学，<a id="a-30"></a>得阿耨多罗三藐三菩提。<a id="a-31"></a>我今亦当为诸菩萨说六波罗蜜，<a id="a-32"></a>示教利喜，<a id="a-33"></a>令得阿耨多罗三藐三菩提。<a id="a-34"></a>”</p>
  <p id="a35">【论】问曰：<a id="a-36"></a>初品中佛放殊胜光明，<a id="a-37"></a>诸天大集，<a id="a-38"></a>此间何以更说？</p>
  <p id="a39">答曰：<a id="a-3A"></a>有人言：<a id="a-3B"></a>“此是后会。<a id="a-3C"></a>”有人言：<a id="a-3D"></a>“即是前会。<a id="a-3E"></a>”天以须菩提善能说深般若波罗蜜，<a id="a-3F"></a>诸天欢喜；<a id="a-3G"></a>以是故佛微笑，<a id="a-3H"></a>常光益更发明，<a id="a-3I"></a>诸天光明不复现。<a id="a-3J"></a>如日出时，<a id="a-3K"></a>星、<a id="a-3L"></a>月、<a id="a-3M"></a>灯、<a id="a-3N"></a>烛，<a id="a-3O"></a>无复光明；<a id="a-3P"></a>譬如焦炷在阎浮檀金边。<a id="a-3Q"></a>四天王天者，<a id="a-3R"></a>东方名提多罗吒，<a id="a-3S"></a>秦言治国，<a id="a-3T"></a>主乾闼婆及毗舍阇；<a id="a-3U"></a>南方名毗流离，<a id="a-3V"></a>秦言增长，<a id="a-3W"></a>主拘槃荼及薜荔多；<a id="a-3X"></a>西方名毗流波叉，<a id="a-3Y"></a>秦言杂语，<a id="a-3Z"></a>主诸龙王及富多那；<a id="a-3a"></a>北方名鞞沙门，<a id="a-3b"></a>秦言多闻，<a id="a-3c"></a>主夜叉及罗刹。<a id="a-3d"></a>释提桓因，<a id="a-3e"></a>释迦，<a id="a-3f"></a>秦言能；<a id="a-3g"></a>提婆，<a id="a-3h"></a>秦言天；<a id="a-3i"></a>因提，<a id="a-3j"></a>秦言主：<a id="a-3k"></a>合而言之，<a id="a-3l"></a>释提婆那民。<a id="a-3m"></a>须夜摩，<a id="a-3n"></a>夜摩天王名也，<a id="a-3o"></a>秦言妙善。<a id="a-3p"></a>删兜率陀，<a id="a-3q"></a>兜率陀天王名也，<a id="a-3r"></a>秦言妙足。<a id="a-3s"></a>须涅蜜陀，<a id="a-3t"></a>秦言化乐。<a id="a-3u"></a>婆舍跋提，<a id="a-3v"></a>秦言他化自在天。<a id="a-3w"></a>此间一梵天王名尸弃，<a id="a-3x"></a>秦言火。<a id="a-3y"></a>从梵天乃至首陀婆，<a id="a-3z"></a>首陀婆天，<a id="a-40"></a>秦言净居天。<a id="a-41"></a>业报生身光者，<a id="a-42"></a>欲界天以灯烛明珠等施，<a id="a-43"></a>及布施、<a id="a-44"></a>持戒、<a id="a-45"></a>禅定等清净故，<a id="a-46"></a>身常光明，<a id="a-47"></a>不须日月。<a id="a-48"></a>色界天行禅离欲，<a id="a-49"></a>修习火三昧故，<a id="a-4A"></a>身常出妙光，<a id="a-4B"></a>胜于日月及欲界报光明。<a id="a-4C"></a>离欲天，<a id="a-4D"></a>取要言之，<a id="a-4E"></a>是诸光明，<a id="a-4F"></a>皆由心清净故得。<a id="a-4G"></a>佛常光明者，<a id="a-4H"></a>面各一丈。<a id="a-4I"></a>诸天光大者，<a id="a-4J"></a>虽无量由旬，<a id="a-4K"></a>于佛光边蔽而不现。</p>
  <p id="a4L">释提桓因见佛神力光明，<a id="a-4M"></a>作是念：<a id="a-4N"></a>佛光明能蔽诸天光，<a id="a-4O"></a>智慧之明亦当能破我愚闇。<a id="a-4P"></a>又以佛命须菩提说般若，<a id="a-4Q"></a>是故言：<a id="a-4R"></a>一切诸天皆大集会，<a id="a-4S"></a>欲听须菩提说般若义。<a id="a-4T"></a>今大福德诸天皆集，<a id="a-4U"></a>欲闻般若义。<a id="a-4V"></a>云何是般若波罗蜜者，<a id="a-4W"></a>是问般若体；<a id="a-4X"></a>云何行者，<a id="a-4Y"></a>是问初入方便行；<a id="a-4Z"></a>云何住者，<a id="a-4a"></a>问深入究竟住。<a id="a-4b"></a>须菩提受其语，<a id="a-4c"></a>作是答：<a id="a-4d"></a>若人饥渴，<a id="a-4e"></a>给足饮食，<a id="a-4f"></a>感恩则深。<a id="a-4g"></a>菩萨亦如是，<a id="a-4h"></a>发心求佛道，<a id="a-4i"></a>为是人说般若，<a id="a-4j"></a>则大得利益，<a id="a-4k"></a>感恩亦深。<a id="a-4l"></a>是故说般若，<a id="a-4m"></a>若未发心者当发；<a id="a-4n"></a>已入圣道者则不堪任，<a id="a-4o"></a>以漏尽，<a id="a-4p"></a>无有后生故，<a id="a-4q"></a>如是等因缘，<a id="a-4r"></a>故言不任。</p>
  <p id="a4s">问曰：<a id="a-4t"></a>若是人不任者，<a id="a-4u"></a>何以故言是人若发心者，<a id="a-4v"></a>我亦随喜，<a id="a-4w"></a>不障其功德，<a id="a-4x"></a>上人应更求上法？</p>
  <p id="a4y">答曰：<a id="a-4z"></a>须菩提虽是小乘，<a id="a-50"></a>常习行空故，<a id="a-51"></a>不著声闻道；<a id="a-52"></a>以是故假设言，<a id="a-53"></a>若发心有何咎？<a id="a-54"></a>此中须菩提自说二因缘：<a id="a-55"></a>一者、<a id="a-56"></a>不障其福德心，<a id="a-57"></a>二者、<a id="a-58"></a>上人应更求上法。<a id="a-59"></a>以是故，<a id="a-5A"></a>上人求阿耨多罗三藐三菩提无咎，<a id="a-5B"></a>若上人求小法是可耻。<a id="a-5C"></a>以中间傍及余事故更称问，<a id="a-5D"></a>何等是般若波罗蜜者，<a id="a-5E"></a>所谓应萨婆若心，<a id="a-5F"></a>观色无常、<a id="a-5G"></a>苦、<a id="a-5H"></a>空、<a id="a-5I"></a>无我，<a id="a-5J"></a>如先说。<a id="a-5K"></a>观五众能生诸恼，<a id="a-5L"></a>故言如病。<a id="a-5M"></a>有人闻五众如病，<a id="a-5N"></a>谓为轻微，<a id="a-5O"></a>故言如痈疽。<a id="a-5P"></a>有人以痈疽难愈，<a id="a-5Q"></a>犹或可瘥，<a id="a-5R"></a>故言如箭镝入体，<a id="a-5S"></a>不可得出。<a id="a-5T"></a>有人以箭镝在体，<a id="a-5U"></a>虽沉深难拔，<a id="a-5V"></a>良方妙术，<a id="a-5W"></a>犹可令出，<a id="a-5X"></a>故言常痛恼。<a id="a-5Y"></a>如人著衰，<a id="a-5Z"></a>常有不吉，<a id="a-5a"></a>五众亦如是，<a id="a-5b"></a>若人随逐，<a id="a-5c"></a>则无安隐。<a id="a-5d"></a>以有衰故，<a id="a-5e"></a>常怀忧怖。<a id="a-5f"></a>是五众如与师子虎狼共住，<a id="a-5g"></a>常怀忧畏。<a id="a-5h"></a>是五众无常虚诳等过故，<a id="a-5i"></a>常不安隐。</p>
  <p id="a5j">问曰：<a id="a-5k"></a>五众但有此十五种恶，<a id="a-5l"></a>更有余事？</p>
  <p id="a5m">答曰：<a id="a-5n"></a>略说则十五，<a id="a-5o"></a>广说则无量无边，<a id="a-5p"></a>如杂阿含中诃五众有百种罪过。</p>
  <p id="a5q">问曰：<a id="a-5r"></a>何以常说无常、<a id="a-5s"></a>苦、<a id="a-5t"></a>空、<a id="a-5u"></a>无我，<a id="a-5v"></a>或时说八事，<a id="a-5w"></a>如病、<a id="a-5x"></a>如痈、<a id="a-5y"></a>疽等，<a id="a-5z"></a>余七事少有说处？</p>
  <p id="a60">答曰：<a id="a-61"></a>人有上、<a id="a-62"></a>中、<a id="a-63"></a>下，<a id="a-64"></a>为利根故说四，<a id="a-65"></a>即入苦谛。<a id="a-66"></a>中根者说四，<a id="a-67"></a>则不能生厌心；<a id="a-68"></a>说如病、<a id="a-69"></a>如痈等八事，<a id="a-6A"></a>则生厌心。<a id="a-6B"></a>钝根人闻是八事，<a id="a-6C"></a>犹不生厌，<a id="a-6D"></a>更为说痛恼等七事，<a id="a-6E"></a>然后乃厌。<a id="a-6F"></a>利根易度故，<a id="a-6G"></a>常多说四事；<a id="a-6H"></a>钝根人时有可度者，<a id="a-6I"></a>故希说余事。<a id="a-6J"></a>上八事多为圣行，<a id="a-6K"></a>余七事凡夫、<a id="a-6L"></a>圣人共行。<a id="a-6M"></a>初四入十六圣行故，<a id="a-6N"></a>般若中常说。<a id="a-6O"></a>又说般若为菩萨利根故，<a id="a-6P"></a>多说圣行。<a id="a-6Q"></a>今问云何，<a id="a-6R"></a>是初行法故，<a id="a-6S"></a>此中都说。<a id="a-6T"></a>十二入乃至六种等，<a id="a-6U"></a>亦应如是诃。<a id="a-6V"></a>十八界等，<a id="a-6W"></a>亦应具说，<a id="a-6X"></a>诵者忘失。<a id="a-6Y"></a>所以者何？<a id="a-6Z"></a>此十八界等诸法，<a id="a-6a"></a>皆是五众别名故，<a id="a-6b"></a>不应不说。<a id="a-6c"></a>若行者观五众等寂灭远离，<a id="a-6d"></a>不生不灭，<a id="a-6e"></a>不垢不净，<a id="a-6f"></a>此但为般若波罗蜜故，<a id="a-6g"></a>不合上十五说，<a id="a-6h"></a>十五事三乘共故。<a id="a-6i"></a>声闻人智力薄故，<a id="a-6j"></a>初始不能观五众若远离、<a id="a-6k"></a>若寂灭等，<a id="a-6l"></a>但能观无常等；<a id="a-6m"></a>入第三谛，<a id="a-6n"></a>乃能观寂灭。<a id="a-6o"></a>菩萨利根故，<a id="a-6p"></a>初观五众，<a id="a-6q"></a>便得寂灭相。<a id="a-6r"></a>用无所得者，<a id="a-6s"></a>常用无所得空慧观诸法相。</p>
  <p id="a6t">复次，<a id="a-6u"></a>释提桓因问般若波罗蜜相，<a id="a-6v"></a>不问五众患厌事，<a id="a-6w"></a>但说般若相。<a id="a-6x"></a>般若相者，<a id="a-6y"></a>不离五众有涅槃，<a id="a-6z"></a>不离涅槃有五众，<a id="a-70"></a>五众实相即是涅槃。<a id="a-71"></a>是故初发心钝根者，<a id="a-72"></a>先用无常等观，<a id="a-73"></a>然后观五众寂灭等；<a id="a-74"></a>十二因缘亦如是。</p>
  <p id="a75">复次，<a id="a-76"></a>修四念处乃至八圣道分，<a id="a-77"></a>是共法；<a id="a-78"></a>应萨婆若心，<a id="a-79"></a>以无所得者，<a id="a-7A"></a>是名般若波罗蜜相。<a id="a-7B"></a>六波罗蜜乃至十八不共法，<a id="a-7C"></a>独是大乘法。</p>
  <p id="a7D">问曰：<a id="a-7E"></a>应说般若波罗蜜相行，<a id="a-7F"></a>何以故中间说诸法，<a id="a-7G"></a>诸法更相因缘润益增长？</p>
  <p id="a7H">答曰：<a id="a-7I"></a>须菩提上先说诸法无常等过，<a id="a-7J"></a>后说诸法远离寂灭，<a id="a-7K"></a>无所得空，<a id="a-7L"></a>然后说诸法虽空，<a id="a-7M"></a>从因缘和合故有；<a id="a-7N"></a>次说四念处乃至十八不共法行佛道。<a id="a-7O"></a>听者作是念：<a id="a-7P"></a>上说远离寂灭空故，<a id="a-7Q"></a>知非常；<a id="a-7R"></a>说十二因缘故，<a id="a-7S"></a>知不灭。<a id="a-7T"></a>而无知者、<a id="a-7U"></a>见者，<a id="a-7V"></a>谁修行是诸法得佛？<a id="a-7W"></a>是故说菩萨作是念：<a id="a-7X"></a>诸法空、<a id="a-7Y"></a>无我、<a id="a-7Z"></a>无众生，<a id="a-7a"></a>而从因缘故，<a id="a-7b"></a>有四大、<a id="a-7c"></a>六识，<a id="a-7d"></a>是十法各各有力，<a id="a-7e"></a>能生能起，<a id="a-7f"></a>能有所作。<a id="a-7g"></a>如地能持，<a id="a-7h"></a>水能烂，<a id="a-7i"></a>火能消，<a id="a-7j"></a>风能回转，<a id="a-7k"></a>识能分别。<a id="a-7l"></a>是十法各有所作，<a id="a-7m"></a>众生颠倒故，<a id="a-7n"></a>谓是人作、<a id="a-7o"></a>我作。<a id="a-7p"></a>如皮骨和合故有语声，<a id="a-7q"></a>或者谓人语。<a id="a-7r"></a>如火烧干竹林，<a id="a-7s"></a>出大音声，<a id="a-7t"></a>此中无有作者。<a id="a-7u"></a>又如木人、<a id="a-7v"></a>幻人、<a id="a-7w"></a>化人，<a id="a-7x"></a>虽能动作，<a id="a-7y"></a>无有作者，<a id="a-7z"></a>此十法亦如是。<a id="a-80"></a>前生法，<a id="a-81"></a>后生法，<a id="a-82"></a>因缘和合；<a id="a-83"></a>或共生因缘，<a id="a-84"></a>或相应因缘，<a id="a-85"></a>或报因缘等，<a id="a-86"></a>常修常集因缘，<a id="a-87"></a>令果报增长。<a id="a-88"></a>如春植果树，<a id="a-89"></a>随时溉灌，<a id="a-8A"></a>华果繁茂。<a id="a-8B"></a>以智慧分别，<a id="a-8C"></a>知一切诸法无有作者。<a id="a-8D"></a>菩萨初发意回向，<a id="a-8E"></a>与佛心作因缘。<a id="a-8F"></a>而初发意回向时，<a id="a-8G"></a>未有佛心，<a id="a-8H"></a>佛心中无初回向心，<a id="a-8I"></a>虽无而能作因缘。</p>
  <p id="a8J">问曰：<a id="a-8K"></a>若初发心回向时无菩提心者，<a id="a-8L"></a>何所回向？</p>
  <p id="a8M">答曰：<a id="a-8N"></a>般若波罗蜜实相中，<a id="a-8O"></a>诸法非常相、<a id="a-8P"></a>非无常相，<a id="a-8Q"></a>非有相、<a id="a-8R"></a>非无相，<a id="a-8S"></a>故不应难言：<a id="a-8T"></a>回向心已灭无所有，<a id="a-8U"></a>云何与菩提作因？<a id="a-8V"></a>若诸法不生不灭，<a id="a-8W"></a>非不生非不灭，<a id="a-8X"></a>云何以不生不灭作难：<a id="a-8Y"></a>无菩提心，<a id="a-8Z"></a>何所回向？</p>
  <p id="a8a">复次，<a id="a-8b"></a>佛自说菩提相，<a id="a-8c"></a>非过去，<a id="a-8d"></a>非未来，<a id="a-8e"></a>非现在，<a id="a-8f"></a>云何难言：<a id="a-8g"></a>未来无菩提故，<a id="a-8h"></a>何所回向？</p>
  <p id="a8i">复次，<a id="a-8j"></a>如如品中说：<a id="a-8k"></a>过去世不离未来世，<a id="a-8l"></a>未来世不离过去世，<a id="a-8m"></a>过去世如，<a id="a-8n"></a>未来世如，<a id="a-8o"></a>一如无二；<a id="a-8p"></a>云何说菩提心不在回向心中？<a id="a-8q"></a>回向心不在菩提心中？<a id="a-8r"></a>但菩萨闻赞叹佛法，<a id="a-8s"></a>发心爱乐，<a id="a-8t"></a>我所有功德，<a id="a-8u"></a>皆回向佛道。<a id="a-8v"></a>初发心已来，<a id="a-8w"></a>乃至佛道，<a id="a-8x"></a>修是功德，<a id="a-8y"></a>不休不息；<a id="a-8z"></a>用如幻、<a id="a-90"></a>如梦无所得故，<a id="a-91"></a>是名菩萨般若波罗蜜，<a id="a-92"></a>能知诸法因缘生果报而无有定相。</p>
  <p id="a93">释提桓因难：<a id="a-94"></a>何以故回向心不在菩提心中可得？<a id="a-95"></a>菩提心不在回向心中可得？<a id="a-96"></a>须菩提不以世谛如幻、<a id="a-97"></a>如梦说，<a id="a-98"></a>但以第一义谛说：<a id="a-99"></a>是二心皆空，<a id="a-9A"></a>非心相。<a id="a-9B"></a>何以故？<a id="a-9C"></a>诸法毕竟空中，<a id="a-9D"></a>无是心非心。<a id="a-9E"></a>如是法，<a id="a-9F"></a>云何可有回向？<a id="a-9G"></a>若有二法，<a id="a-9H"></a>可有回向。<a id="a-9I"></a>譬如乘车西行，<a id="a-9J"></a>南有止宿处，<a id="a-9K"></a>故回车趣向。<a id="a-9L"></a>车与回向处异故，<a id="a-9M"></a>可有回向，<a id="a-9N"></a>不得但有车而言回向，<a id="a-9O"></a>无异故。</p>
  <p id="a9P">非心相常非心相者，<a id="a-9Q"></a>须菩提意谓：<a id="a-9R"></a>是心相如常住，<a id="a-9S"></a>不生不灭，<a id="a-9T"></a>不垢不净。<a id="a-9U"></a>以非心相故非心，<a id="a-9V"></a>亦无是非心，<a id="a-9W"></a>是故说不可思议。<a id="a-9X"></a>不可思议亦常不可思议，<a id="a-9Y"></a>不可筹量思惟取相。<a id="a-9Z"></a>以是因缘故，<a id="a-9a"></a>阿耨多罗三藐三菩提所因心似果，<a id="a-9b"></a>不似则不能生。<a id="a-9c"></a>若初心不净，<a id="a-9d"></a>后不能发净心，<a id="a-9e"></a>如炼铁不能成金。</p>
  <p id="a9f">佛以须菩提深入因缘般若波罗蜜中，<a id="a-9g"></a>此是般若波罗蜜名也；<a id="a-9h"></a>以能深得诸法因缘故，<a id="a-9i"></a>即以为名。<a id="a-9j"></a>无有违错故，<a id="a-9k"></a>于大众中赞言：<a id="a-9l"></a>善哉！<a id="a-9m"></a>善哉！<a id="a-9n"></a>汝是小乘人，<a id="a-9o"></a>而能善说深般若波罗蜜！</p>
  <p id="a9p">安慰诸菩萨心者，<a id="a-9q"></a>以般若波罗蜜示诸菩萨：<a id="a-9r"></a>汝莫自以烦恼未尽，<a id="a-9s"></a>未成佛道故而自懈废！<a id="a-9t"></a>诸法无障无碍，<a id="a-9u"></a>初心后心无有异相，<a id="a-9v"></a>但勤精进，<a id="a-9w"></a>则成佛道。</p>
  <p id="a9x">我应报恩者，<a id="a-9y"></a>须菩提作是念：<a id="a-9z"></a>我行此诸法实相，<a id="a-A0"></a>得脱老病死苦，<a id="a-A1"></a>我云何不念是法大恩？<a id="a-A2"></a>以是故常乐说。</p>
  <p id="aA3">复次，<a id="a-A4"></a>佛有大悲心，<a id="a-A5"></a>乐说法度众生，<a id="a-A6"></a>我以佛恩故得道，<a id="a-A7"></a>我亦助佛说法度众生，<a id="a-A8"></a>是为报恩。<a id="a-A9"></a>又知今世尊因过去诸佛得成佛道，<a id="a-AA"></a>是故我亦爱敬过去佛；<a id="a-AB"></a>如子爱敬父故，<a id="a-AC"></a>亦爱重于祖父。<a id="a-AD"></a>亦爱敬过去诸菩萨及弟子，<a id="a-AE"></a>能说法教示故；<a id="a-AF"></a>今世尊亦因此得成。<a id="a-AG"></a>须菩提深心信三宝故，<a id="a-AH"></a>说我知今世尊及法，<a id="a-AI"></a>过去诸佛及弟子恩。<a id="a-AJ"></a>法即是法宝，<a id="a-AK"></a>今佛、<a id="a-AL"></a>过佛即是佛宝，<a id="a-AM"></a>诸菩萨及弟子是僧宝。<a id="a-AN"></a>六波罗蜜，<a id="a-AO"></a>如先说。</p>
  <p id="aAP">示者，<a id="a-AQ"></a>示人好丑、<a id="a-AR"></a>善不善、<a id="a-AS"></a>应行不应行，<a id="a-AT"></a>生死为丑，<a id="a-AU"></a>涅槃安隐为好；<a id="a-AV"></a>分别三乘，<a id="a-AW"></a>分别六波罗蜜，<a id="a-AX"></a>如是等名示。<a id="a-AY"></a>教者，<a id="a-AZ"></a>教言汝舍恶行善，<a id="a-Aa"></a>是教。<a id="a-Ab"></a>利者，<a id="a-Ac"></a>未得善法味故，<a id="a-Ad"></a>心则退没，<a id="a-Ae"></a>为说法引导令出，<a id="a-Af"></a>汝莫于因时求果，<a id="a-Ag"></a>汝今虽勤苦，<a id="a-Ah"></a>果报出时大得利益，<a id="a-Ai"></a>令其心利故名利。<a id="a-Aj"></a>喜者，<a id="a-Ak"></a>随其所行而赞叹之，<a id="a-Al"></a>令其心喜，<a id="a-Am"></a>若乐布施者，<a id="a-An"></a>赞布施则喜，<a id="a-Ao"></a>故名喜。<a id="a-Ap"></a>以此四事，<a id="a-Aq"></a>庄严说法。</p>
  <p id="aAr">【经】尔时，<a id="a-As"></a>须菩提语释提桓因言：<a id="a-At"></a>“憍尸迦，<a id="a-Au"></a>汝今当听菩萨摩诃萨，<a id="a-Av"></a>般若波罗蜜中如所应住，<a id="a-Aw"></a>所不应住。<a id="a-Ax"></a>憍尸迦，<a id="a-Ay"></a>色、<a id="a-Az"></a>色空，<a id="a-B0"></a>受想行识、<a id="a-B1"></a>识空，<a id="a-B2"></a>菩萨、<a id="a-B3"></a>菩萨空。<a id="a-B4"></a>是色空，<a id="a-B5"></a>菩萨空，<a id="a-B6"></a>不二不别；<a id="a-B7"></a>受，<a id="a-B8"></a>想、<a id="a-B9"></a>行、<a id="a-BA"></a>识空，<a id="a-BB"></a>菩萨空，<a id="a-BC"></a>不二不别。<a id="a-BD"></a>憍尸迦，<a id="a-BE"></a>菩萨摩诃萨，<a id="a-BF"></a>般若波罗蜜中应如是住。</p>
  <p id="aBG">“复次，<a id="a-BH"></a>眼、<a id="a-BI"></a>眼空，<a id="a-BJ"></a>乃至意、<a id="a-BK"></a>意空，<a id="a-BL"></a>菩萨、<a id="a-BM"></a>菩萨空；<a id="a-BN"></a>眼空乃至菩萨空，<a id="a-BO"></a>不二不别。<a id="a-BP"></a>六尘亦如是。<a id="a-BQ"></a>地种、<a id="a-BR"></a>地种空，<a id="a-BS"></a>乃至识种、<a id="a-BT"></a>识种空，<a id="a-BU"></a>菩萨、<a id="a-BV"></a>菩萨空。<a id="a-BW"></a>憍尸迦，<a id="a-BX"></a>地种空乃至识种空、<a id="a-BY"></a>菩萨空，<a id="a-BZ"></a>不二不别。<a id="a-Ba"></a>憍尸迦，<a id="a-Bb"></a>菩萨摩诃萨，<a id="a-Bc"></a>般若波罗蜜中应如是住。<a id="a-Bd"></a>无明、<a id="a-Be"></a>无明空，<a id="a-Bf"></a>乃至老死、<a id="a-Bg"></a>老死空；<a id="a-Bh"></a>无明灭、<a id="a-Bi"></a>无明灭空，<a id="a-Bj"></a>乃至老死灭、<a id="a-Bk"></a>老死灭空；<a id="a-Bl"></a>菩萨、<a id="a-Bm"></a>菩萨空。<a id="a-Bn"></a>憍尸迦，<a id="a-Bo"></a>无明空乃至老死空，<a id="a-Bp"></a>无明灭空，<a id="a-Bq"></a>乃至老死灭空，<a id="a-Br"></a>菩萨空，<a id="a-Bs"></a>不二不别。<a id="a-Bt"></a>憍尸迦，<a id="a-Bu"></a>菩萨摩诃萨，<a id="a-Bv"></a>般若波罗蜜中应如是住。<a id="a-Bw"></a>檀波罗蜜乃至般若波罗蜜，<a id="a-Bx"></a>内空乃至无法有法空，<a id="a-By"></a>四念处乃至十八不共法，<a id="a-Bz"></a>一切三昧门、<a id="a-C0"></a>一切陀罗尼门，<a id="a-C1"></a>声闻乘、<a id="a-C2"></a>辟支佛乘、<a id="a-C3"></a>佛乘，<a id="a-C4"></a>声闻、<a id="a-C5"></a>辟支佛、<a id="a-C6"></a>菩萨、<a id="a-C7"></a>佛，<a id="a-C8"></a>亦如是。<a id="a-C9"></a>一切种智、<a id="a-CA"></a>一切种智空，<a id="a-CB"></a>菩萨、<a id="a-CC"></a>菩萨空，<a id="a-CD"></a>一切种智空、<a id="a-CE"></a>菩萨空，<a id="a-CF"></a>不二不别。<a id="a-CG"></a>憍尸迦，<a id="a-CH"></a>菩萨摩诃萨，<a id="a-CI"></a>般若波罗蜜中应如是住。<a id="a-CJ"></a>”</p>
  <p id="aCK">尔时，<a id="a-CL"></a>释提桓因问须菩提：<a id="a-CM"></a>“云何般若波罗蜜中所不应住？<a id="a-CN"></a>”</p>
  <p id="aCO">须菩提言：<a id="a-CP"></a>“憍尸迦，<a id="a-CQ"></a>菩萨摩诃萨不应色中住，<a id="a-CR"></a>以有所得故；<a id="a-CS"></a>不应受、<a id="a-CT"></a>想、<a id="a-CU"></a>行、<a id="a-CV"></a>识中住，<a id="a-CW"></a>以有所得故。<a id="a-CX"></a>不应眼中住，<a id="a-CY"></a>乃至不应意中住；<a id="a-CZ"></a>不应色中住，<a id="a-Ca"></a>乃至不应法中住；<a id="a-Cb"></a>眼识乃至意识，<a id="a-Cc"></a>眼触乃至意触，<a id="a-Cd"></a>眼触因缘生受，<a id="a-Ce"></a>乃至意触因缘生受中不应住，<a id="a-Cf"></a>以有所得故。<a id="a-Cg"></a>地种乃至识种中不应住，<a id="a-Ch"></a>以有所得故。<a id="a-Ci"></a>檀波罗蜜乃至般若波罗蜜；<a id="a-Cj"></a>四念处乃至十八不共法中不应住，<a id="a-Ck"></a>以有所得故。<a id="a-Cl"></a>须陀洹果中不应住，<a id="a-Cm"></a>以有所得故；<a id="a-Cn"></a>乃至阿罗汉果、<a id="a-Co"></a>辟支佛道、<a id="a-Cp"></a>菩萨道、<a id="a-Cq"></a>佛道，<a id="a-Cr"></a>一切种智不应住，<a id="a-Cs"></a>以有所得故。</p>
  <p id="aCt">“复次，<a id="a-Cu"></a>憍尸迦，<a id="a-Cv"></a>菩萨摩诃萨，<a id="a-Cw"></a>色是常，<a id="a-Cx"></a>不应住，<a id="a-Cy"></a>色是无常，<a id="a-Cz"></a>不应住；<a id="a-D0"></a>受、<a id="a-D1"></a>想、<a id="a-D2"></a>行、<a id="a-D3"></a>识亦如是。<a id="a-D4"></a>色若乐、<a id="a-D5"></a>若苦，<a id="a-D6"></a>若净、<a id="a-D7"></a>若不净，<a id="a-D8"></a>若我、<a id="a-D9"></a>若无我，<a id="a-DA"></a>若空、<a id="a-DB"></a>若不空，<a id="a-DC"></a>若寂灭、<a id="a-DD"></a>若不寂灭，<a id="a-DE"></a>若离、<a id="a-DF"></a>若不离，<a id="a-DG"></a>不应住，<a id="a-DH"></a>以有所得故；<a id="a-DI"></a>受、<a id="a-DJ"></a>想、<a id="a-DK"></a>行、<a id="a-DL"></a>识亦如是。</p>
  <p id="aDM">“复次，<a id="a-DN"></a>憍尸迦，<a id="a-DO"></a>菩萨摩诃萨，<a id="a-DP"></a>须陀洹果无为相，<a id="a-DQ"></a>斯陀含果无为相，<a id="a-DR"></a>阿那含果无为相，<a id="a-DS"></a>阿罗汉果无为相，<a id="a-DT"></a>不应住；<a id="a-DU"></a>辟支佛道无为相，<a id="a-DV"></a>佛道无为相，<a id="a-DW"></a>不应住。<a id="a-DX"></a>须陀洹福田不应住，<a id="a-DY"></a>斯陀含、<a id="a-DZ"></a>阿那含、<a id="a-Da"></a>阿罗汉、<a id="a-Db"></a>辟支佛、<a id="a-Dc"></a>佛福田不应住。</p>
  <p id="aDd">“复次，<a id="a-De"></a>憍尸迦，<a id="a-Df"></a>菩萨摩诃萨初地中不应住，<a id="a-Dg"></a>以有所得故；<a id="a-Dh"></a>乃至第十地中不应住，<a id="a-Di"></a>以有所得故。</p>
  <p id="aDj">“复次，<a id="a-Dk"></a>菩萨摩诃萨住初发心中，<a id="a-Dl"></a>我当具足檀波罗蜜不应住，<a id="a-Dm"></a>乃至我当具足般若波罗蜜不应住；<a id="a-Dn"></a>具足六波罗蜜当入菩萨位，<a id="a-Do"></a>不应住；<a id="a-Dp"></a>入菩萨位已，<a id="a-Dq"></a>当住阿鞞跋致地，<a id="a-Dr"></a>不应住；<a id="a-Ds"></a>菩萨当具足五神通，<a id="a-Dt"></a>不应住，<a id="a-Du"></a>以有所得故。<a id="a-Dv"></a>菩萨住五神通已，<a id="a-Dw"></a>我当游无量阿僧祇佛世界，<a id="a-Dx"></a>礼敬供养诸佛听法，<a id="a-Dy"></a>听法已为他人说；<a id="a-Dz"></a>菩萨摩诃萨如是不应住，<a id="a-E0"></a>以有所得故。<a id="a-E1"></a>如诸佛世界严净，<a id="a-E2"></a>我亦当庄严世界，<a id="a-E3"></a>不应住，<a id="a-E4"></a>以有所得故。<a id="a-E5"></a>成就众生令入佛道，<a id="a-E6"></a>不应住；<a id="a-E7"></a>到无量阿僧祇世界诸佛所，<a id="a-E8"></a>尊重爱敬供养，<a id="a-E9"></a>以香华、<a id="a-EA"></a>缨络、<a id="a-EB"></a>涂香、<a id="a-EC"></a>捣香、<a id="a-ED"></a>幢幡、<a id="a-EE"></a>华盖、<a id="a-EF"></a>百千亿种宝衣，<a id="a-EG"></a>供养诸佛，<a id="a-EH"></a>不应住，<a id="a-EI"></a>以有所得故。<a id="a-EJ"></a>我当令无量阿僧祇众生发阿耨多罗三藐三菩提心，<a id="a-EK"></a>如是菩萨不应住。<a id="a-EL"></a>我当生五眼：<a id="a-EM"></a>肉眼、<a id="a-EN"></a>天眼、<a id="a-EO"></a>慧眼、<a id="a-EP"></a>法眼、<a id="a-EQ"></a>佛眼，<a id="a-ER"></a>不应住；<a id="a-ES"></a>我当生一切三昧门，<a id="a-ET"></a>不应住；<a id="a-EU"></a>随所欲游戏诸三昧，<a id="a-EV"></a>不应住；<a id="a-EW"></a>我当生一切陀罗尼门，<a id="a-EX"></a>不应住；<a id="a-EY"></a>我当得佛十力，<a id="a-EZ"></a>不应住；<a id="a-Ea"></a>我当得四无所畏、<a id="a-Eb"></a>四无碍智、<a id="a-Ec"></a>十八不共法，<a id="a-Ed"></a>不应住；<a id="a-Ee"></a>我当具足大慈大悲，<a id="a-Ef"></a>不应住；<a id="a-Eg"></a>我当具足三十二相，<a id="a-Eh"></a>不应住；<a id="a-Ei"></a>我当具足八十随形好，<a id="a-Ej"></a>不应住，<a id="a-Ek"></a>以有所得故。<a id="a-El"></a>是八人、<a id="a-Em"></a>是信行人、<a id="a-En"></a>是法行人，<a id="a-Eo"></a>如是不应住；<a id="a-Ep"></a>须陀洹极七世生不应住，<a id="a-Eq"></a>家家不应住；<a id="a-Er"></a>须陀洹命终垢尽不应住，<a id="a-Es"></a>须陀洹中间入涅槃不应住；<a id="a-Et"></a>是人向斯陀含果证不应住，<a id="a-Eu"></a>是人斯陀含一来入涅槃不应住，<a id="a-Ev"></a>是人向阿那含果证不应住，<a id="a-Ew"></a>斯陀含一种不应住，<a id="a-Ex"></a>是人阿那含彼间入涅槃不应住，<a id="a-Ey"></a>是人向阿罗汉果证不应住，<a id="a-Ez"></a>是人阿罗汉今世入无余涅槃不应住，<a id="a-F0"></a>是辟支佛不应住；<a id="a-F1"></a>过声闻、<a id="a-F2"></a>辟支佛地，<a id="a-F3"></a>我当住菩萨地，<a id="a-F4"></a>不应住；<a id="a-F5"></a>道种智中不应住，<a id="a-F6"></a>以有所得故。<a id="a-F7"></a>一切种、<a id="a-F8"></a>一切法知已，<a id="a-F9"></a>断诸烦恼及习，<a id="a-FA"></a>不应住；<a id="a-FB"></a>佛得阿耨多罗三藐三菩提，<a id="a-FC"></a>当转法轮，<a id="a-FD"></a>不应住；<a id="a-FE"></a>作佛事度无量阿僧祇众生入涅槃，<a id="a-FF"></a>不应住；<a id="a-FG"></a>四如意足中，<a id="a-FH"></a>不应住；<a id="a-FI"></a>入是三昧住如恒河沙等劫寿，<a id="a-FJ"></a>不应住；<a id="a-FK"></a>我当得寿命无央数劫，<a id="a-FL"></a>不应住；<a id="a-FM"></a>三十二相，<a id="a-FN"></a>一一相百福庄严，<a id="a-FO"></a>不应住；<a id="a-FP"></a>我一世界如十方恒河沙等世界，<a id="a-FQ"></a>不应住；<a id="a-FR"></a>我三千大千世界纯是金刚，<a id="a-FS"></a>不应住；<a id="a-FT"></a>使我菩提树当出如是香，<a id="a-FU"></a>众生闻是，<a id="a-FV"></a>无有淫欲、<a id="a-FW"></a>瞋恚、<a id="a-FX"></a>愚痴，<a id="a-FY"></a>亦无声闻、<a id="a-FZ"></a>辟支佛心，<a id="a-Fa"></a>是一切人必当得阿耨多罗三藐三菩提，<a id="a-Fb"></a>若众生闻是香者，<a id="a-Fc"></a>身病、<a id="a-Fd"></a>意病皆悉除尽，<a id="a-Fe"></a>不应住。<a id="a-Ff"></a>当使我世界中无有色、<a id="a-Fg"></a>受、<a id="a-Fh"></a>想、<a id="a-Fi"></a>行、<a id="a-Fj"></a>识名字，<a id="a-Fk"></a>不应住；<a id="a-Fl"></a>当使我世界中无有檀波罗蜜名字，<a id="a-Fm"></a>乃至无有般若波罗蜜名字；<a id="a-Fn"></a>当使我世界中无有四念处名字，<a id="a-Fo"></a>乃至无有十八不共法名字；<a id="a-Fp"></a>亦无须陀洹名字，<a id="a-Fq"></a>乃至佛无有佛名字，<a id="a-Fr"></a>不应住，<a id="a-Fs"></a>以有所得故。<a id="a-Ft"></a>何以故？<a id="a-Fu"></a>诸佛得阿耨多罗三藐三菩提时，<a id="a-Fv"></a>一切诸法无所得故。<a id="a-Fw"></a>如是，<a id="a-Fx"></a>憍尸迦，<a id="a-Fy"></a>菩萨于般若波罗蜜中不应住，<a id="a-Fz"></a>以无所得故。<a id="a-G0"></a>”</p>
  <p id="aG1">尔时，<a id="a-G2"></a>舍利弗心念：<a id="a-G3"></a>“菩萨今云何应住般若波罗蜜中？<a id="a-G4"></a>”</p>
  <p id="aG5">须菩提知舍利弗心所念，<a id="a-G6"></a>语舍利弗言：<a id="a-G7"></a>“于汝意云何？<a id="a-G8"></a>诸佛何所住？<a id="a-G9"></a>”</p>
  <p id="aGA">舍利弗语须菩提：<a id="a-GB"></a>“诸佛无有住处。<a id="a-GC"></a>诸佛不色中住，<a id="a-GD"></a>不受、<a id="a-GE"></a>想、<a id="a-GF"></a>行、<a id="a-GG"></a>识中住；<a id="a-GH"></a>不有为性中住，<a id="a-GI"></a>不无为性中住；<a id="a-GJ"></a>不四念处中住，<a id="a-GK"></a>乃至不十八不共法中住，<a id="a-GL"></a>不一切种智中住。<a id="a-GM"></a>”</p>
  <p id="aGN">“舍利弗，<a id="a-GO"></a>菩萨摩诃萨，<a id="a-GP"></a>般若波罗蜜中应如是住，<a id="a-GQ"></a>如诸佛住诸法中，<a id="a-GR"></a>非住非不住。<a id="a-GS"></a>舍利弗，<a id="a-GT"></a>菩萨摩诃萨，<a id="a-GU"></a>般若波罗蜜中应如是学，<a id="a-GV"></a>我当住不住法故。<a id="a-GW"></a>”</p>
  <p id="aGX">【论】论者言：<a id="a-GY"></a>般若波罗蜜中住者，<a id="a-GZ"></a>所谓五众、<a id="a-Ga"></a>五众相空。<a id="a-Gb"></a>五众相空者，<a id="a-Gc"></a>以十八空观故。</p>
  <p id="aGd">复次，<a id="a-Ge"></a>般若波罗蜜经说空义，<a id="a-Gf"></a>五众相空，<a id="a-Gg"></a>但凡夫颠倒故，<a id="a-Gh"></a>取五众相，<a id="a-Gi"></a>五众和合取菩萨相。<a id="a-Gj"></a>般若波罗蜜中，<a id="a-Gk"></a>以众生空除众生，<a id="a-Gl"></a>即是无菩萨相；<a id="a-Gm"></a>以法空除五众，<a id="a-Gn"></a>则无五众相。<a id="a-Go"></a>二空无有别异故，<a id="a-Gp"></a>言五众空、<a id="a-Gq"></a>菩萨空，<a id="a-Gr"></a>无二无别。<a id="a-Gs"></a>如栴檀火灭，<a id="a-Gt"></a>粪草木火灭，<a id="a-Gu"></a>灭法无异。<a id="a-Gv"></a>取未灭时相于灭时说，<a id="a-Gw"></a>故有别异；<a id="a-Gx"></a>于灭中则无异。<a id="a-Gy"></a>乃至一切种智亦如是。<a id="a-Gz"></a>不应住者，<a id="a-H0"></a>所谓五众中不应住。</p>
  <p id="aH1">问曰：<a id="a-H2"></a>应说如住义，<a id="a-H3"></a>何以故说不住？</p>
  <p id="aH4">答曰：<a id="a-H5"></a>若能于五众中心离不住，<a id="a-H6"></a>则是住义，<a id="a-H7"></a>是故说以有所得故不应住；<a id="a-H8"></a>乃至一切种智亦如是。<a id="a-H9"></a>先说五众中不应住，<a id="a-HA"></a>不知以何门不应住，<a id="a-HB"></a>今说常、<a id="a-HC"></a>无常等门中不应住，<a id="a-HD"></a>乃至远离不应住。</p>
  <p id="aHE">问曰：<a id="a-HF"></a>须陀洹果等无为相不应住，<a id="a-HG"></a>有何次第？</p>
  <p id="aHH">答曰：<a id="a-HI"></a>菩萨先观诸法空无所有，<a id="a-HJ"></a>心退没欲取涅槃，<a id="a-HK"></a>涅槃即是无为相；<a id="a-HL"></a>是故今说须陀洹果等无为相不应住。<a id="a-HM"></a>若是须陀洹果无为相，<a id="a-HN"></a>则无法可著，<a id="a-HO"></a>何所爱？<a id="a-HP"></a>何所取？<a id="a-HQ"></a>若是有为相，<a id="a-HR"></a>有为相则虚诳无实，<a id="a-HS"></a>亦不应住。<a id="a-HT"></a>是故说须陀洹果无为相不应住，<a id="a-HU"></a>乃至佛无为相不应住亦如是。<a id="a-HV"></a>如菩萨欲行佛道，<a id="a-HW"></a>初行檀波罗蜜，<a id="a-HX"></a>应求福田。<a id="a-HY"></a>所以者何？<a id="a-HZ"></a>福田因缘功德故，<a id="a-Ha"></a>所愿得满，<a id="a-Hb"></a>如种良田，<a id="a-Hc"></a>则所收益多；<a id="a-Hd"></a>如佛说余田果报有量，<a id="a-He"></a>贤圣田无量，<a id="a-Hf"></a>果报亦无量。<a id="a-Hg"></a>菩萨闻是须陀洹等福田果报无量故，<a id="a-Hh"></a>便欲作须陀洹，<a id="a-Hi"></a>以是故说须陀洹福田不应住，<a id="a-Hj"></a>乃至辟支佛亦如是。</p>
  <p id="aHk">问曰：<a id="a-Hl"></a>二乘小故，<a id="a-Hm"></a>应过不住，<a id="a-Hn"></a>佛福田何以不住？</p>
  <p id="aHo">答曰：<a id="a-Hp"></a>菩萨法，<a id="a-Hq"></a>于诸法应平等。<a id="a-Hr"></a>若以佛为大，<a id="a-Hs"></a>众生为小，<a id="a-Ht"></a>则破等法相。</p>
  <p id="aHu">复次，<a id="a-Hv"></a>空故，<a id="a-Hw"></a>一切处不应住。</p>
  <p id="aHx">复次，<a id="a-Hy"></a>菩萨等心布施，<a id="a-Hz"></a>若分别福田，<a id="a-I0"></a>则破大悲，<a id="a-I1"></a>亦破三分清净布施。<a id="a-I2"></a>初地中不应住者，<a id="a-I3"></a>若不舍初地，<a id="a-I4"></a>则不得二地，<a id="a-I5"></a>求大益故，<a id="a-I6"></a>应舍小利。</p>
  <p id="aI7">复次，<a id="a-I8"></a>以著心取相故，<a id="a-I9"></a>不应住，<a id="a-IA"></a>乃至第十亦如是。</p>
  <p id="aIB">问曰：<a id="a-IC"></a>若菩萨摩诃萨法，<a id="a-ID"></a>从初发心应行六波罗蜜，<a id="a-IE"></a>行六波罗蜜故入法位，<a id="a-IF"></a>入法位故应住阿鞞跋致地，<a id="a-IG"></a>住阿鞞跋致地已，<a id="a-IH"></a>应起五神通供养十方诸佛，<a id="a-II"></a>如后广说，<a id="a-IJ"></a>今何以故皆言不应住？</p>
  <p id="aIK">答曰：<a id="a-IL"></a>不破清净住，<a id="a-IM"></a>但破计我邪见取相心住。<a id="a-IN"></a>譬如治田，<a id="a-IO"></a>去其秽草。</p>
  <p id="aIP">复次，<a id="a-IQ"></a>为断法爱故，<a id="a-IR"></a>不应住；<a id="a-IS"></a>不欲违诸佛说毕竟空智慧故，<a id="a-IT"></a>不应住；<a id="a-IU"></a>若以方便不著心，<a id="a-IV"></a>怜愍众生故，<a id="a-IW"></a>虽住无咎。<a id="a-IX"></a>乃至八十种随形好，<a id="a-IY"></a>亦如是。</p>
  <p id="aIZ">八人者，<a id="a-Ia"></a>所谓见谛道中信行、<a id="a-Ib"></a>法行。<a id="a-Ic"></a>须陀洹极久七世生；<a id="a-Id"></a>有须陀洹今世烦恼尽，<a id="a-Ie"></a>得阿罗汉。<a id="a-If"></a>有家家须陀洹，<a id="a-Ig"></a>三世生，<a id="a-Ih"></a>三世生已入涅槃。<a id="a-Ii"></a>有中间须陀洹，<a id="a-Ij"></a>除第三，<a id="a-Ik"></a>余中间入涅槃。<a id="a-Il"></a>住六无碍、<a id="a-Im"></a>五解脱中者，<a id="a-In"></a>皆是须陀洹向。<a id="a-Io"></a>斯陀含断欲界六种结，<a id="a-Ip"></a>生天上，<a id="a-Iq"></a>从天上来生人间入涅槃，<a id="a-Ir"></a>名斯陀含。<a id="a-Is"></a>断欲界第七分结，<a id="a-It"></a>名向阿那含。<a id="a-Iu"></a>断第八分结，<a id="a-Iv"></a>亦名向阿那含，<a id="a-Iw"></a>又名一种子斯陀含，<a id="a-Ix"></a>此间死，<a id="a-Iy"></a>彼间生，<a id="a-Iz"></a>入涅槃。<a id="a-J0"></a>能断欲界一切结使，<a id="a-J1"></a>名阿那含，<a id="a-J2"></a>此间死，<a id="a-J3"></a>生色、<a id="a-J4"></a>无色界，<a id="a-J5"></a>入涅槃，<a id="a-J6"></a>更不复来生。<a id="a-J7"></a>有今世灭阿那含，<a id="a-J8"></a>有中阴灭阿那含，<a id="a-J9"></a>有即生时入涅槃阿那含，<a id="a-JA"></a>有生已修起诸行入涅槃阿那含，<a id="a-JB"></a>有不勤求诸行入涅槃阿那含，<a id="a-JC"></a>有上行乃至阿迦贰吒阿那含，<a id="a-JD"></a>有生无色界入涅槃阿那含，<a id="a-JE"></a>有得身证入涅槃阿那含，<a id="a-JF"></a>是名阿那含，<a id="a-JG"></a>亦名向阿罗汉。<a id="a-JH"></a>阿罗汉有九种，<a id="a-JI"></a>漏尽舍身时，<a id="a-JJ"></a>名入无余涅槃。<a id="a-JK"></a>过声闻、<a id="a-JL"></a>辟支佛地，<a id="a-JM"></a>住菩萨地。<a id="a-JN"></a>道种智，<a id="a-JO"></a>一切种智，<a id="a-JP"></a>知一切法，<a id="a-JQ"></a>断一切烦恼及习，<a id="a-JR"></a>成佛转法轮，<a id="a-JS"></a>三十二相，<a id="a-JT"></a>广世界度无量众生，<a id="a-JU"></a>无量寿命，<a id="a-JV"></a>皆如先论议中说。<a id="a-JW"></a>声闻人善修四如意足，<a id="a-JX"></a>得是三昧力，<a id="a-JY"></a>能住寿若一劫、<a id="a-JZ"></a>若减一劫；<a id="a-Ja"></a>菩萨善修四如意三昧，<a id="a-Jb"></a>若欲如恒河沙劫寿，<a id="a-Jc"></a>亦得如意。<a id="a-Jd"></a>三千大千世界纯是金刚者，<a id="a-Je"></a>余世界虽底有金刚，<a id="a-Jf"></a>及佛所行所坐处有金刚，<a id="a-Jg"></a>而余处皆无，<a id="a-Jh"></a>是菩萨所愿世界皆是金刚。<a id="a-Ji"></a>菩提树香度众生者，<a id="a-Jj"></a>如先议中说。</p>
  <p id="aJk">问曰：<a id="a-Jl"></a>此中事虽希有，<a id="a-Jm"></a>皆可信。<a id="a-Jn"></a>无有色、<a id="a-Jo"></a>受、<a id="a-Jp"></a>想、<a id="a-Jq"></a>行、<a id="a-Jr"></a>识名字，<a id="a-Js"></a>无檀波罗蜜名字，<a id="a-Jt"></a>乃至佛名字，<a id="a-Ju"></a>是难可信！</p>
  <p id="aJv">答曰：<a id="a-Jw"></a>有世界，<a id="a-Jx"></a>大福德智慧人生处，<a id="a-Jy"></a>树木、<a id="a-Jz"></a>虚空、<a id="a-K0"></a>土地、<a id="a-K1"></a>山水等，<a id="a-K2"></a>常出诸法实相之音，<a id="a-K3"></a>所有法皆是不生不灭，<a id="a-K4"></a>不净不垢，<a id="a-K5"></a>空、<a id="a-K6"></a>无相、<a id="a-K7"></a>无作等，<a id="a-K8"></a>众生生便闻是音，<a id="a-K9"></a>自然得无生法忍。<a id="a-KA"></a>如是世界中，<a id="a-KB"></a>不须分别说诸法名字，<a id="a-KC"></a>所谓是五众、<a id="a-KD"></a>十二入等，<a id="a-KE"></a>檀波罗蜜乃至十八不共法，<a id="a-KF"></a>须陀洹乃至诸佛。<a id="a-KG"></a>是世界众生，<a id="a-KH"></a>皆有三十二相、<a id="a-KI"></a>八十随形好庄严身，<a id="a-KJ"></a>无量光明，<a id="a-KK"></a>一种道，<a id="a-KL"></a>一种果。<a id="a-KM"></a>是中不应住者，<a id="a-KN"></a>菩萨自念：<a id="a-KO"></a>“我能生如是世界。<a id="a-KP"></a>”则生高心，<a id="a-KQ"></a>以是故不应取相住。<a id="a-KR"></a>此中须菩提自说不住因缘：<a id="a-KS"></a>诸佛得佛道时，<a id="a-KT"></a>于诸法中不得定实相故，<a id="a-KU"></a>当何所住？</p>
  <p id="aKV">今舍利弗作是念：<a id="a-KW"></a>若都无所住，<a id="a-KX"></a>当住何处得成佛道？<a id="a-KY"></a>须菩提知舍利弗心所念，<a id="a-KZ"></a>语舍利弗：<a id="a-Ka"></a>诸菩萨皆是佛子，<a id="a-Kb"></a>子法应如父所行。<a id="a-Kc"></a>诸佛心于一切法中无所住，<a id="a-Kd"></a>所谓色乃至一切种智；<a id="a-Ke"></a>菩萨亦应如是学，<a id="a-Kf"></a>用无所住心行般若波罗蜜。<a id="a-Kg"></a>如诸佛无所住心中亦不住，<a id="a-Kh"></a>非不住心中亦不住，<a id="a-Ki"></a>毕竟清净故；<a id="a-Kj"></a>诸菩萨亦应随佛住，<a id="a-Kk"></a>毕竟清净故，<a id="a-Kl"></a>诸菩萨亦应随佛学。</p>
  <p id="aKm">【经】尔时，<a id="a-Kn"></a>会中有诸天子作是念：<a id="a-Ko"></a>“诸夜叉言语字句所说，<a id="a-Kp"></a>尚可了知，<a id="a-Kq"></a>须菩提所说言语论义，<a id="a-Kr"></a>解释般若波罗蜜，<a id="a-Ks"></a>了不可知！<a id="a-Kt"></a>”</p>
  <p id="aKu">须菩提知诸天子心所念，<a id="a-Kv"></a>语诸天子：<a id="a-Kw"></a>“不解不知耶？<a id="a-Kx"></a>”</p>
  <p id="aKy">诸天子言：<a id="a-Kz"></a>“大德，<a id="a-L0"></a>不解不知。<a id="a-L1"></a>”</p>
  <p id="aL2">须菩提语诸天子：<a id="a-L3"></a>“汝等法应不知，<a id="a-L4"></a>我无所论说，<a id="a-L5"></a>乃至不说一字，<a id="a-L6"></a>亦无听者。<a id="a-L7"></a>何以故？<a id="a-L8"></a>诸字非般若波罗蜜，<a id="a-L9"></a>般若波罗蜜中无听者，<a id="a-LA"></a>诸佛阿耨多罗三藐三菩提，<a id="a-LB"></a>无字无说。<a id="a-LC"></a>诸天子，<a id="a-LD"></a>如佛化作化人，<a id="a-LE"></a>是化人复化作四部众，<a id="a-LF"></a>比丘、<a id="a-LG"></a>比丘尼、<a id="a-LH"></a>优婆塞、<a id="a-LI"></a>优婆夷，<a id="a-LJ"></a>化人于四部众中说法。<a id="a-LK"></a>于汝意云何？<a id="a-LL"></a>是中有说者、<a id="a-LM"></a>有听者、<a id="a-LN"></a>有知者不？<a id="a-LO"></a>”</p>
  <p id="aLP">诸天子言：<a id="a-LQ"></a>“不也，<a id="a-LR"></a>大德。<a id="a-LS"></a>”</p>
  <p id="aLT">须菩提言：<a id="a-LU"></a>“一切法皆如化，<a id="a-LV"></a>此中无说者，<a id="a-LW"></a>无听者，<a id="a-LX"></a>无知者。<a id="a-LY"></a>诸天子，<a id="a-LZ"></a>譬如人梦中见佛说法。<a id="a-La"></a>于汝意云何？<a id="a-Lb"></a>是中有说者、<a id="a-Lc"></a>有听者、<a id="a-Ld"></a>有知者不？<a id="a-Le"></a>”</p>
  <p id="aLf">诸天子言：<a id="a-Lg"></a>“不也，<a id="a-Lh"></a>大德。<a id="a-Li"></a>”</p>
  <p id="aLj">须菩提语诸天子：<a id="a-Lk"></a>“一切诸法皆如梦，<a id="a-Ll"></a>无说、<a id="a-Lm"></a>无听、<a id="a-Ln"></a>无知者。<a id="a-Lo"></a>诸天子，<a id="a-Lp"></a>譬如二人在大深涧，<a id="a-Lq"></a>各住一面赞佛法众，<a id="a-Lr"></a>有二响出。<a id="a-Ls"></a>于诸天子意云何？<a id="a-Lt"></a>是二人响展转相解不？<a id="a-Lu"></a>”</p>
  <p id="aLv">诸天子言：<a id="a-Lw"></a>“不也，<a id="a-Lx"></a>大德。<a id="a-Ly"></a>”</p>
  <p id="aLz">须菩提语诸天子：<a id="a-M0"></a>“一切法亦如是，<a id="a-M1"></a>无说、<a id="a-M2"></a>无听、<a id="a-M3"></a>无知者。<a id="a-M4"></a>诸天子，<a id="a-M5"></a>譬如巧幻师，<a id="a-M6"></a>于四衢道中，<a id="a-M7"></a>化作佛及四部众，<a id="a-M8"></a>于中说法。<a id="a-M9"></a>于诸天子意云何？<a id="a-MA"></a>是中有说者、<a id="a-MB"></a>有听者、<a id="a-MC"></a>有知者不？<a id="a-MD"></a>”</p>
  <p id="aME">诸天子言：<a id="a-MF"></a>“不也，<a id="a-MG"></a>大德。<a id="a-MH"></a>”</p>
  <p id="aMI">须菩提语诸天子：<a id="a-MJ"></a>“一切诸法如幻，<a id="a-MK"></a>无说者、<a id="a-ML"></a>无听者、<a id="a-MM"></a>无知者。<a id="a-MN"></a>”</p>
  <p id="aMO">尔时，<a id="a-MP"></a>诸天子心念：<a id="a-MQ"></a>“须菩提所说，<a id="a-MR"></a>欲令易解，<a id="a-MS"></a>转深转妙！<a id="a-MT"></a>”</p>
  <p id="aMU">须菩提知诸天子心所念，<a id="a-MV"></a>语诸天子言：<a id="a-MW"></a>“色非深非妙，<a id="a-MX"></a>受、<a id="a-MY"></a>想、<a id="a-MZ"></a>行、<a id="a-Ma"></a>识非深非妙。<a id="a-Mb"></a>色性非深非妙，<a id="a-Mc"></a>受、<a id="a-Md"></a>想、<a id="a-Me"></a>行、<a id="a-Mf"></a>识性非深非妙；<a id="a-Mg"></a>眼性乃至意性，<a id="a-Mh"></a>色性乃至法性，<a id="a-Mi"></a>眼界性乃至意界性，<a id="a-Mj"></a>眼识乃至意识，<a id="a-Mk"></a>眼触乃至意触；<a id="a-Ml"></a>眼触因缘生受，<a id="a-Mm"></a>乃至意触因缘生受；<a id="a-Mn"></a>檀波罗蜜乃至般若波罗蜜，<a id="a-Mo"></a>内空乃至无法有法空，<a id="a-Mp"></a>四念处乃至十八不共法，<a id="a-Mq"></a>一切诸三昧门，<a id="a-Mr"></a>一切陀罗尼门，<a id="a-Ms"></a>乃至一切种智，<a id="a-Mt"></a>一切种智性非深非妙。<a id="a-Mu"></a>”</p>
  <p id="aMv">诸天子复作是念：<a id="a-Mw"></a>“是所说法中，<a id="a-Mx"></a>不说色，<a id="a-My"></a>不说受、<a id="a-Mz"></a>想、<a id="a-N0"></a>行、<a id="a-N1"></a>识，<a id="a-N2"></a>不说眼乃至意触因缘生受，<a id="a-N3"></a>不说檀波罗蜜乃至般若波罗蜜，<a id="a-N4"></a>不说内空乃至无法有法空，<a id="a-N5"></a>不说四念处乃至十八不共法，<a id="a-N6"></a>不说陀罗尼门、<a id="a-N7"></a>三昧门乃至一切种智，<a id="a-N8"></a>不说须陀洹果乃至阿罗汉果，<a id="a-N9"></a>不说辟支佛道，<a id="a-NA"></a>不说阿耨多罗三藐三菩提道，<a id="a-NB"></a>是法中不说名字语言！<a id="a-NC"></a>”</p>
  <p id="aND">须菩提知诸天子心所念，<a id="a-NE"></a>语诸天子言：<a id="a-NF"></a>“如是，<a id="a-NG"></a>如是。<a id="a-NH"></a>诸天子，<a id="a-NI"></a>是法中诸佛阿耨多罗三藐三菩提不可说相，<a id="a-NJ"></a>是中亦无说者，<a id="a-NK"></a>亦无听者，<a id="a-NL"></a>亦无知者。<a id="a-NM"></a>以是故，<a id="a-NN"></a>诸天子，<a id="a-NO"></a>善男子、<a id="a-NP"></a>善女人欲住须陀洹果，<a id="a-NQ"></a>欲证须陀洹果者，<a id="a-NR"></a>是人不离是忍；<a id="a-NS"></a>斯陀含、<a id="a-NT"></a>阿那含、<a id="a-NU"></a>阿罗汉果、<a id="a-NV"></a>辟支佛、<a id="a-NW"></a>佛道，<a id="a-NX"></a>欲住欲证，<a id="a-NY"></a>不离是忍。<a id="a-NZ"></a>如是，<a id="a-Na"></a>诸天子，<a id="a-Nb"></a>菩萨摩诃萨从初发心，<a id="a-Nc"></a>般若波罗蜜中应如是住，<a id="a-Nd"></a>以无说无听故。<a id="a-Ne"></a>”</p>
  <p id="aNf">【论】问曰：<a id="a-Ng"></a>诸夜叉语虽隐覆不正，<a id="a-Nh"></a>而事则鄙近；<a id="a-Ni"></a>说深般若波罗蜜，<a id="a-Nj"></a>虽用常辞，<a id="a-Nk"></a>而幽旨玄远，<a id="a-Nl"></a>事异趣乖，<a id="a-Nm"></a>何以相况？</p>
  <p id="aNn">答曰：<a id="a-No"></a>诸天适以人所不解，<a id="a-Np"></a>况己未悟，<a id="a-Nq"></a>不必事趣皆同以为喻也。<a id="a-Nr"></a>有人言：<a id="a-Ns"></a>“天帝九百九十九门，<a id="a-Nt"></a>门皆以六青衣夜叉守之。<a id="a-Nu"></a>此诸夜叉，<a id="a-Nv"></a>语言浮伪，<a id="a-Nw"></a>情趣妖谄，<a id="a-Nx"></a>诸天贱之，<a id="a-Ny"></a>不以在意，<a id="a-Nz"></a>是故不解其言；<a id="a-O0"></a>而其意况，<a id="a-O1"></a>可不须言辩而识之，<a id="a-O2"></a>故言尚可了知。<a id="a-O3"></a>”今闻深般若，<a id="a-O4"></a>言似可及而玄旨幽邃，<a id="a-O5"></a>寻之虽深而失之逾远，<a id="a-O6"></a>故以夜叉言况其叵知。<a id="a-O7"></a>又以夜叉语虽难解，<a id="a-O8"></a>眼见相，<a id="a-O9"></a>传其言，<a id="a-OA"></a>度其心，<a id="a-OB"></a>则皆可知；<a id="a-OC"></a>譬如深渊驶水，<a id="a-OD"></a>得船可度。<a id="a-OE"></a>须菩提所说般若波罗蜜，<a id="a-OF"></a>毕竟空义，<a id="a-OG"></a>无有定相，<a id="a-OH"></a>不可取，<a id="a-OI"></a>不可传译得悟；<a id="a-OJ"></a>不得言有，<a id="a-OK"></a>不得言无，<a id="a-OL"></a>不得言有无，<a id="a-OM"></a>不得言非有非无，<a id="a-ON"></a>非非有非非无亦无，<a id="a-OO"></a>一切心行处灭，<a id="a-OP"></a>言语道断故，<a id="a-OQ"></a>是故诸天子惊疑迷闷。</p>
  <p id="aOR">须菩提答诸天子：<a id="a-OS"></a>汝所不解者，<a id="a-OT"></a>法自应尔！<a id="a-OU"></a>是法无所说，<a id="a-OV"></a>乃至不说一字可著可取，<a id="a-OW"></a>无字无语，<a id="a-OX"></a>是诸佛道。<a id="a-OY"></a>何以故？<a id="a-OZ"></a>名字皆空，<a id="a-Oa"></a>虚诳无实，<a id="a-Ob"></a>如破色名字中说。<a id="a-Oc"></a>用名字则有语言，<a id="a-Od"></a>若无名字，<a id="a-Oe"></a>则无语言。<a id="a-Of"></a>诸天子作是念：<a id="a-Og"></a>若无说、<a id="a-Oh"></a>若无听，<a id="a-Oi"></a>今日和合聚会，<a id="a-Oj"></a>为何所作？<a id="a-Ok"></a>须菩提欲解此义故，<a id="a-Ol"></a>以譬喻明之。<a id="a-Om"></a>诸天子复作是念：<a id="a-On"></a>欲以譬喻解悟我等，<a id="a-Oo"></a>而此譬喻转更深妙。<a id="a-Op"></a>譬喻以粗喻细，<a id="a-Oq"></a>以定事明不定，<a id="a-Or"></a>今此譬喻亦微妙无定相。<a id="a-Os"></a>须菩提知诸天子心，<a id="a-Ot"></a>于深般若中迷没不能自出，<a id="a-Ou"></a>是故说般若波罗蜜不异五众，<a id="a-Ov"></a>五众实相即是般若波罗蜜。<a id="a-Ow"></a>今是五众非深非妙，<a id="a-Ox"></a>乃至一切种智非深非妙。</p>
  <p id="aOy">诸天子尔时深知须菩提口虽说色，<a id="a-Oz"></a>心无所说，<a id="a-P0"></a>乃至阿耨多罗三藐三菩提亦如是。<a id="a-P1"></a>须菩提知诸天子心，<a id="a-P2"></a>答言：<a id="a-P3"></a>如是，<a id="a-P4"></a>如是。<a id="a-P5"></a>非我独尔，<a id="a-P6"></a>佛得菩提时亦无说，<a id="a-P7"></a>寂灭相实无说者、<a id="a-P8"></a>听者。<a id="a-P9"></a>是故须陀洹果，<a id="a-PA"></a>乃至佛道，<a id="a-PB"></a>皆因无为法而有，<a id="a-PC"></a>离是法得是忍，<a id="a-PD"></a>则无须陀洹，<a id="a-PE"></a>乃至佛道亦如是。<a id="a-PF"></a>菩萨初发心乃至得佛，<a id="a-PG"></a>于其中间，<a id="a-PH"></a>一切法无说无闻。<a id="a-PI"></a>诸观灭故、<a id="a-PJ"></a>语言断故不可说，<a id="a-PK"></a>不可说故不可听，<a id="a-PL"></a>不可听故不可知，<a id="a-PM"></a>不可知故于一切法无受无著，<a id="a-PN"></a>则入涅槃。</p>
 </body>
</html>