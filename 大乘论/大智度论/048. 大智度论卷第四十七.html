<!doctype html>
<html id="z3IBVGlty" data-ver="1579">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第四十七</h1>
  <h2 id="a2">释摩诃衍品第十八之余</h2>
  <p id="a3">【经】“复次，<a id="a-4"></a>须菩提，<a id="a-5"></a>菩萨摩诃萨摩诃衍，<a id="a-6"></a>所谓名首楞严三昧、<a id="a-7"></a>宝印三昧、<a id="a-8"></a>师子游戏三昧、<a id="a-9"></a>妙月三昧、<a id="a-A"></a>月幢相三昧、<a id="a-B"></a>出诸法三昧、<a id="a-C"></a>观顶三昧、<a id="a-D"></a>毕法性三昧、<a id="a-E"></a>毕幢相三昧、<a id="a-F"></a>金刚三昧、<a id="a-G"></a>入法印三昧、<a id="a-H"></a>三昧王安立三昧、<a id="a-I"></a>放光三昧、<a id="a-J"></a>力进三昧、<a id="a-K"></a>高出三昧、<a id="a-L"></a>必入辩才三昧、<a id="a-M"></a>释名字三昧、<a id="a-N"></a>观方三昧、<a id="a-O"></a>陀罗尼印三昧、<a id="a-P"></a>无诳三昧、<a id="a-Q"></a>摄诸法海三昧、<a id="a-R"></a>遍覆虚空三昧、<a id="a-S"></a>金刚轮三昧、<a id="a-T"></a>宝断三昧、<a id="a-U"></a>能照三昧、<a id="a-V"></a>不求三昧、<a id="a-W"></a>无住三昧、<a id="a-X"></a>无心三昧、<a id="a-Y"></a>净灯三昧、<a id="a-Z"></a>无边明三昧、<a id="a-a"></a>能作明三昧、<a id="a-b"></a>普照明三昧、<a id="a-c"></a>坚净诸三昧三昧、<a id="a-d"></a>无垢明三昧、<a id="a-e"></a>欢喜三昧、<a id="a-f"></a>电光三昧、<a id="a-g"></a>无尽三昧、<a id="a-h"></a>威德三昧、<a id="a-i"></a>离尽三昧、<a id="a-j"></a>不动三昧、<a id="a-k"></a>不退三昧、<a id="a-l"></a>日灯三昧、<a id="a-m"></a>月净三昧、<a id="a-n"></a>净明三昧、<a id="a-o"></a>能作明三昧、<a id="a-p"></a>作行三昧、<a id="a-q"></a>知相三昧、<a id="a-r"></a>如金刚三昧、<a id="a-s"></a>心住三昧、<a id="a-t"></a>普明三昧、<a id="a-u"></a>安立三昧、<a id="a-v"></a>宝聚三昧、<a id="a-w"></a>妙法印三昧、<a id="a-x"></a>法等三昧、<a id="a-y"></a>断喜三昧、<a id="a-z"></a>到法顶三昧、<a id="a-10"></a>能散三昧、<a id="a-11"></a>分别诸法句三昧、<a id="a-12"></a>字等相三昧、<a id="a-13"></a>离字三昧、<a id="a-14"></a>断缘三昧、<a id="a-15"></a>不坏三昧、<a id="a-16"></a>无种相三昧、<a id="a-17"></a>无处行三昧、<a id="a-18"></a>离曚昧三昧、<a id="a-19"></a>无去三昧、<a id="a-1A"></a>不变异三昧、<a id="a-1B"></a>度缘三昧、<a id="a-1C"></a>集诸功德三昧、<a id="a-1D"></a>住无心三昧、<a id="a-1E"></a>净妙华三昧、<a id="a-1F"></a>觉意三昧、<a id="a-1G"></a>无量辩三昧、<a id="a-1H"></a>无等等三昧、<a id="a-1I"></a>度诸法三昧、<a id="a-1J"></a>分别诸法三昧、<a id="a-1K"></a>散疑三昧、<a id="a-1L"></a>无住处三昧、<a id="a-1M"></a>一庄严三昧、<a id="a-1N"></a>生行三昧、<a id="a-1O"></a>一行三昧、<a id="a-1P"></a>不一行三昧、<a id="a-1Q"></a>妙行三昧、<a id="a-1R"></a>达一切有底散三昧、<a id="a-1S"></a>入名语三昧、<a id="a-1T"></a>离音声字语三昧、<a id="a-1U"></a>燃炬三昧、<a id="a-1V"></a>净相三昧、<a id="a-1W"></a>破相三昧、<a id="a-1X"></a>一切种妙足三昧、<a id="a-1Y"></a>不喜苦乐三昧、<a id="a-1Z"></a>无尽相三昧、<a id="a-1a"></a>多陀罗尼三昧、<a id="a-1b"></a>摄诸邪正相三昧、<a id="a-1c"></a>灭憎爱三昧、<a id="a-1d"></a>逆顺三昧、<a id="a-1e"></a>净光三昧、<a id="a-1f"></a>坚固三昧、<a id="a-1g"></a>满月净光三昧、<a id="a-1h"></a>大庄严三昧、<a id="a-1i"></a>能照一切世三昧、<a id="a-1j"></a>三昧等三昧、<a id="a-1k"></a>摄一切有诤无诤三昧、<a id="a-1l"></a>不乐一切住处三昧、<a id="a-1m"></a>如住定三昧、<a id="a-1n"></a>坏身衰三昧、<a id="a-1o"></a>坏语如虚空三昧、<a id="a-1p"></a>离著虚空不染三昧。</p>
  <p id="a1q">“云何名首楞严三昧？<a id="a-1r"></a>知诸三昧行处，<a id="a-1s"></a>是名首楞严三昧。</p>
  <p id="a1t">“云何名宝印三昧？<a id="a-1u"></a>住是三昧，<a id="a-1v"></a>能印诸三昧，<a id="a-1w"></a>是名宝印三昧。</p>
  <p id="a1x">“云何名师子游戏三昧？<a id="a-1y"></a>住是三昧，<a id="a-1z"></a>能游戏诸三昧中如师子，<a id="a-20"></a>是名师子游戏三昧。</p>
  <p id="a21">“云何名妙月三昧？<a id="a-22"></a>住是三昧，<a id="a-23"></a>能照诸三昧如净月，<a id="a-24"></a>是名妙月三昧。</p>
  <p id="a25">“云何名月幢相三昧？<a id="a-26"></a>住是三昧，<a id="a-27"></a>能持诸三昧相，<a id="a-28"></a>是名月幢相三昧。</p>
  <p id="a29">“云何名出诸法三昧？<a id="a-2A"></a>住是三昧，<a id="a-2B"></a>能出生诸三昧，<a id="a-2C"></a>是名出诸法三昧。</p>
  <p id="a2D">“云何名观顶三昧？<a id="a-2E"></a>住是三昧，<a id="a-2F"></a>能观诸三昧顶，<a id="a-2G"></a>是名观顶三昧。</p>
  <p id="a2H">“云何名毕法性三昧？<a id="a-2I"></a>住是三昧，<a id="a-2J"></a>决定知法性，<a id="a-2K"></a>是名毕法性三昧。</p>
  <p id="a2L">“云何名毕幢相三昧？<a id="a-2M"></a>住是三昧，<a id="a-2N"></a>能持诸三昧幢，<a id="a-2O"></a>是名毕幢相三昧。</p>
  <p id="a2P">“云何名金刚三昧？<a id="a-2Q"></a>住是三昧，<a id="a-2R"></a>能破诸三昧，<a id="a-2S"></a>是名金刚三昧。</p>
  <p id="a2T">“云何名入法印三昧？<a id="a-2U"></a>住是三昧，<a id="a-2V"></a>入诸法印，<a id="a-2W"></a>是名入法印三昧。</p>
  <p id="a2X">“云何名三昧王安立三昧？<a id="a-2Y"></a>住是三昧，<a id="a-2Z"></a>一切诸三昧中安立住如王，<a id="a-2a"></a>是名三昧王安立三昧。</p>
  <p id="a2b">“云何名放光三昧？<a id="a-2c"></a>住是三昧，<a id="a-2d"></a>能放光照诸三昧，<a id="a-2e"></a>是名放光三昧。</p>
  <p id="a2f">“云何名力进三昧？<a id="a-2g"></a>住是三昧，<a id="a-2h"></a>于诸三昧能作力势，<a id="a-2i"></a>是名力进三昧。</p>
  <p id="a2j">“云何名高出三昧？<a id="a-2k"></a>住是三昧，<a id="a-2l"></a>能增长诸三昧，<a id="a-2m"></a>是名高出三昧。</p>
  <p id="a2n">“云何名必入辩才三昧？<a id="a-2o"></a>住是三昧，<a id="a-2p"></a>能辩说诸三昧，<a id="a-2q"></a>是名必入辩才三昧。</p>
  <p id="a2r">“云何名释名字三昧？<a id="a-2s"></a>住是三昧，<a id="a-2t"></a>能释诸三昧名字，<a id="a-2u"></a>是名释名字三昧。</p>
  <p id="a2v">“云何名观方三昧？<a id="a-2w"></a>住是三昧，<a id="a-2x"></a>能观诸三昧方，<a id="a-2y"></a>是名观方三昧。</p>
  <p id="a2z">“云何名陀罗尼印三昧？<a id="a-30"></a>住是三昧，<a id="a-31"></a>持诸三昧印，<a id="a-32"></a>是名陀罗尼印三昧。</p>
  <p id="a33">“云何名无诳三昧？<a id="a-34"></a>住是三昧，<a id="a-35"></a>于诸三昧不欺诳，<a id="a-36"></a>是名无诳三昧。</p>
  <p id="a37">“云何名摄诸法海三昧？<a id="a-38"></a>住是三昧，<a id="a-39"></a>能摄诸三昧如大海水，<a id="a-3A"></a>是名摄诸法海三昧。</p>
  <p id="a3B">“云何名遍覆虚空三昧？<a id="a-3C"></a>住是三昧，<a id="a-3D"></a>遍覆诸三昧如虚空，<a id="a-3E"></a>是名遍覆虚空三昧。</p>
  <p id="a3F">“云何名金刚轮三昧？<a id="a-3G"></a>住是三昧，<a id="a-3H"></a>能持诸三昧分，<a id="a-3I"></a>是名金刚轮三昧。</p>
  <p id="a3J">“云何名宝断三昧？<a id="a-3K"></a>住是三昧，<a id="a-3L"></a>断诸三昧烦恼垢，<a id="a-3M"></a>是名宝断三昧。</p>
  <p id="a3N">“云何名能照三昧？<a id="a-3O"></a>住是三昧，<a id="a-3P"></a>能以光明显照诸三昧，<a id="a-3Q"></a>是名能照三昧。</p>
  <p id="a3R">“云何名不求三昧？<a id="a-3S"></a>住是三昧，<a id="a-3T"></a>无法可求，<a id="a-3U"></a>是名不求三昧。</p>
  <p id="a3V">“云何名无住三昧？<a id="a-3W"></a>住是三昧，<a id="a-3X"></a>一切三昧中不见法住，<a id="a-3Y"></a>是名无住三昧。</p>
  <p id="a3Z">“云何名无心三昧？<a id="a-3a"></a>住是三昧，<a id="a-3b"></a>心心数法不行，<a id="a-3c"></a>是名无心三昧。</p>
  <p id="a3d">“云何名净灯三昧？<a id="a-3e"></a>住是三昧，<a id="a-3f"></a>于诸三昧中作明如灯，<a id="a-3g"></a>是名净灯三昧。</p>
  <p id="a3h">“云何名无边明三昧？<a id="a-3i"></a>住是三昧，<a id="a-3j"></a>与诸三昧作无边明，<a id="a-3k"></a>是名无边明三昧。</p>
  <p id="a3l">“云何名能作明三昧？<a id="a-3m"></a>住是三昧，<a id="a-3n"></a>即时能为诸三昧作明，<a id="a-3o"></a>是名能作明三昧。</p>
  <p id="a3p">“云何名普照明三昧？<a id="a-3q"></a>住是三昧，<a id="a-3r"></a>即能照诸三昧门，<a id="a-3s"></a>是名普照明三昧。</p>
  <p id="a3t">“云何名坚净诸三昧三昧？<a id="a-3u"></a>住是三昧，<a id="a-3v"></a>能坚净诸三昧相，<a id="a-3w"></a>是名坚净诸三昧三昧。</p>
  <p id="a3x">“云何名无垢明三昧？<a id="a-3y"></a>住是三昧，<a id="a-3z"></a>能除诸三昧垢，<a id="a-40"></a>亦能照一切三昧，<a id="a-41"></a>是名无垢明三昧。</p>
  <p id="a42">“云何名欢喜三昧？<a id="a-43"></a>住是三昧，<a id="a-44"></a>能受诸三昧喜，<a id="a-45"></a>是名欢喜三昧。</p>
  <p id="a46">“云何名电光三昧？<a id="a-47"></a>住是三昧，<a id="a-48"></a>照诸三昧如电光，<a id="a-49"></a>是名电光三昧。</p>
  <p id="a4A">“云何名无尽三昧？<a id="a-4B"></a>住是三昧，<a id="a-4C"></a>于诸三昧不见尽，<a id="a-4D"></a>是名无尽三昧。</p>
  <p id="a4E">“云何名威德三昧？<a id="a-4F"></a>住是三昧，<a id="a-4G"></a>于诸三昧威德照然，<a id="a-4H"></a>是名威德三昧。</p>
  <p id="a4I">“云何名离尽三昧？<a id="a-4J"></a>住是三昧，<a id="a-4K"></a>不见诸三昧尽，<a id="a-4L"></a>是名离尽三昧。</p>
  <p id="a4M">“云何名不动三昧？<a id="a-4N"></a>住是三昧，<a id="a-4O"></a>令诸三昧不动不戏，<a id="a-4P"></a>是名不动三昧。</p>
  <p id="a4Q">“云何名不退三昧？<a id="a-4R"></a>住是三昧，<a id="a-4S"></a>能不见诸三昧退，<a id="a-4T"></a>是名不退三昧。</p>
  <p id="a4U">“云何名日灯三昧？<a id="a-4V"></a>住是三昧，<a id="a-4W"></a>放光照诸三昧门，<a id="a-4X"></a>是名日灯三昧。</p>
  <p id="a4Y">“云何名月净三昧？<a id="a-4Z"></a>住是三昧，<a id="a-4a"></a>能除诸三昧闇，<a id="a-4b"></a>是名月净三昧。</p>
  <p id="a4c">“云何名净明三昧？<a id="a-4d"></a>住是三昧，<a id="a-4e"></a>于诸三昧得四无碍智，<a id="a-4f"></a>是名净明三昧。</p>
  <p id="a4g">“云何名能作明三昧？<a id="a-4h"></a>住是三昧，<a id="a-4i"></a>于诸三昧门能作明，<a id="a-4j"></a>是名能作明三昧。</p>
  <p id="a4k">“云何名作行三昧？<a id="a-4l"></a>住是三昧，<a id="a-4m"></a>能令诸三昧各有所作，<a id="a-4n"></a>是名作行三昧。</p>
  <p id="a4o">“云何名知相三昧？<a id="a-4p"></a>住是三昧，<a id="a-4q"></a>见诸三昧知相，<a id="a-4r"></a>是名知相三昧。</p>
  <p id="a4s">“云何名如金刚三昧？<a id="a-4t"></a>住是三昧，<a id="a-4u"></a>能贯达诸法，<a id="a-4v"></a>亦不见达，<a id="a-4w"></a>是名如金刚三昧。</p>
  <p id="a4x">“云何名心住三昧？<a id="a-4y"></a>住是三昧，<a id="a-4z"></a>心不动不转不恼，<a id="a-50"></a>亦不念有是心，<a id="a-51"></a>是名心住三昧。</p>
  <p id="a52">“云何名普明三昧？<a id="a-53"></a>住是三昧，<a id="a-54"></a>普见诸三昧明，<a id="a-55"></a>是名普明三昧。</p>
  <p id="a56">“云何名安立三昧？<a id="a-57"></a>住是三昧，<a id="a-58"></a>于诸三昧安立不动，<a id="a-59"></a>是名安立三昧。</p>
  <p id="a5A">“云何名宝聚三昧？<a id="a-5B"></a>住是三昧，<a id="a-5C"></a>普见诸三昧如见宝聚，<a id="a-5D"></a>是名宝聚三昧。</p>
  <p id="a5E">“云何名妙法印三昧？<a id="a-5F"></a>住是三昧，<a id="a-5G"></a>能印诸三昧，<a id="a-5H"></a>以无印印故，<a id="a-5I"></a>是名妙法印三昧。</p>
  <p id="a5J">“云何名法等三昧？<a id="a-5K"></a>住是三昧，<a id="a-5L"></a>观诸法等、<a id="a-5M"></a>无法不等，<a id="a-5N"></a>是名法等三昧。</p>
  <p id="a5O">“云何名断喜三昧？<a id="a-5P"></a>住是三昧，<a id="a-5Q"></a>断一切法中喜，<a id="a-5R"></a>是名断喜三昧。</p>
  <p id="a5S">“云何名到法顶三昧？<a id="a-5T"></a>住是三昧，<a id="a-5U"></a>灭诸法闇，<a id="a-5V"></a>亦在诸三昧上，<a id="a-5W"></a>是名到法顶三昧。</p>
  <p id="a5X">“云何名能散三昧？<a id="a-5Y"></a>住是三昧，<a id="a-5Z"></a>中，<a id="a-5a"></a>能破散诸法，<a id="a-5b"></a>是名能散三昧。</p>
  <p id="a5c">“云何名分别诸法句三昧？<a id="a-5d"></a>住是三昧，<a id="a-5e"></a>分别诸三昧诸法句，<a id="a-5f"></a>是名分别诸法句三昧。</p>
  <p id="a5g">“云何名字等相三昧？<a id="a-5h"></a>住是三昧，<a id="a-5i"></a>得诸三昧字等，<a id="a-5j"></a>是名字等相三昧。</p>
  <p id="a5k">“云何名离字三昧？<a id="a-5l"></a>住是三昧，<a id="a-5m"></a>诸三昧中乃至不见一字，<a id="a-5n"></a>是名离字三昧。</p>
  <p id="a5o">“云何名断缘三昧？<a id="a-5p"></a>住是三昧，<a id="a-5q"></a>断诸三昧缘，<a id="a-5r"></a>是名断缘三昧。</p>
  <p id="a5s">“云何名不坏三昧？<a id="a-5t"></a>住是三昧，<a id="a-5u"></a>不得诸法变异，<a id="a-5v"></a>是名不坏三昧。</p>
  <p id="a5w">“云何名无种相三昧？<a id="a-5x"></a>住是三昧，<a id="a-5y"></a>不见诸法种种，<a id="a-5z"></a>是名无种相三昧。</p>
  <p id="a60">“云何名无处行三昧？<a id="a-61"></a>住是三昧，<a id="a-62"></a>不见诸三昧处，<a id="a-63"></a>是名无处行三昧。</p>
  <p id="a64">“云何名离曚昧三昧？<a id="a-65"></a>住是三昧，<a id="a-66"></a>离诸三昧微闇，<a id="a-67"></a>是名离曚昧三昧。</p>
  <p id="a68">“云何名无去三昧？<a id="a-69"></a>住是三昧，<a id="a-6A"></a>不见一切三昧去相，<a id="a-6B"></a>是名无去三昧。</p>
  <p id="a6C">“云何名不变异三昧？<a id="a-6D"></a>住是三昧，<a id="a-6E"></a>不见诸三昧变异相，<a id="a-6F"></a>是名不变异三昧。</p>
  <p id="a6G">“云何名度缘三昧？<a id="a-6H"></a>住是三昧，<a id="a-6I"></a>度一切三昧缘境界，<a id="a-6J"></a>是名度缘三昧。</p>
  <p id="a6K">“云何名集诸功德三昧？<a id="a-6L"></a>住是三昧，<a id="a-6M"></a>集诸三昧功德，<a id="a-6N"></a>是名集诸功德三昧。</p>
  <p id="a6O">“云何名住无心三昧？<a id="a-6P"></a>住是三昧，<a id="a-6Q"></a>于诸三昧心不入，<a id="a-6R"></a>是名住无心三昧。</p>
  <p id="a6S">“云何名净妙华三昧？<a id="a-6T"></a>住是三昧，<a id="a-6U"></a>令诸三昧得净妙如华，<a id="a-6V"></a>是名净妙华三昧。</p>
  <p id="a6W">“云何名觉意三昧？<a id="a-6X"></a>住是三昧，<a id="a-6Y"></a>诸三昧中得七觉分，<a id="a-6Z"></a>是名觉意三昧。</p>
  <p id="a6a">“云何名无量辩三昧？<a id="a-6b"></a>住是三昧，<a id="a-6c"></a>于诸法中得无量辩，<a id="a-6d"></a>是名无量辩三昧。</p>
  <p id="a6e">“云何名无等等三昧？<a id="a-6f"></a>住是三昧，<a id="a-6g"></a>诸三昧中得无等等相，<a id="a-6h"></a>是名无等等三昧。</p>
  <p id="a6i">“云何名度诸法三昧？<a id="a-6j"></a>住是三昧，<a id="a-6k"></a>度一切三昧界，<a id="a-6l"></a>是名度诸法三昧。</p>
  <p id="a6m">“云何名分别诸法三昧？<a id="a-6n"></a>住是三昧，<a id="a-6o"></a>诸三昧及诸法分别见，<a id="a-6p"></a>是名分别诸法三昧。</p>
  <p id="a6q">“云何名散疑三昧？<a id="a-6r"></a>住是三昧，<a id="a-6s"></a>得散诸法疑，<a id="a-6t"></a>是名散疑三昧。</p>
  <p id="a6u">“云何名无住处三昧？<a id="a-6v"></a>住是三昧，<a id="a-6w"></a>不见诸法住处，<a id="a-6x"></a>是名无住处三昧。</p>
  <p id="a6y">“云何名一庄严三昧？<a id="a-6z"></a>住是三昧，<a id="a-70"></a>终不见诸法二相，<a id="a-71"></a>是名一庄严三昧。</p>
  <p id="a72">“云何名生行三昧？<a id="a-73"></a>住是三昧，<a id="a-74"></a>不见诸行生，<a id="a-75"></a>是名生行三昧。</p>
  <p id="a76">“云何名一行三昧？<a id="a-77"></a>住是三昧，<a id="a-78"></a>不见诸三昧此岸、<a id="a-79"></a>彼岸，<a id="a-7A"></a>是名一行三昧。</p>
  <p id="a7B">“云何名不一行三昧？<a id="a-7C"></a>住是三昧，<a id="a-7D"></a>不见诸三昧一相，<a id="a-7E"></a>是名不一行三昧。</p>
  <p id="a7F">“云何名妙行三昧？<a id="a-7G"></a>住是三昧，<a id="a-7H"></a>不见诸三昧二相，<a id="a-7I"></a>是名妙行三昧。</p>
  <p id="a7J">“云何名达一切有底散三昧？<a id="a-7K"></a>住是三昧，<a id="a-7L"></a>入一切有，<a id="a-7M"></a>一切三昧智慧通达亦无所达，<a id="a-7N"></a>是名达一切有底散三昧。</p>
  <p id="a7O">“云何名入名语三昧？<a id="a-7P"></a>住是三昧，<a id="a-7Q"></a>入一切三昧名语，<a id="a-7R"></a>是名入名语三昧。</p>
  <p id="a7S">“云何名离音声字语三昧？<a id="a-7T"></a>住是三昧，<a id="a-7U"></a>不见诸三昧音声字语，<a id="a-7V"></a>是名离音声字语三昧。</p>
  <p id="a7W">“云何名燃炬三昧？<a id="a-7X"></a>住是三昧，<a id="a-7Y"></a>威德照明如炬，<a id="a-7Z"></a>是名然炬三昧。</p>
  <p id="a7a">“云何名净相三昧？<a id="a-7b"></a>住是三昧，<a id="a-7c"></a>净诸三昧相，<a id="a-7d"></a>是名净相三昧。</p>
  <p id="a7e">“云何名破相三昧？<a id="a-7f"></a>住是三昧，<a id="a-7g"></a>不见诸三昧相，<a id="a-7h"></a>是名破相三昧。</p>
  <p id="a7i">“云何名一切种妙足三昧？<a id="a-7j"></a>住是三昧，<a id="a-7k"></a>一切诸三昧种皆具足，<a id="a-7l"></a>是名一切种妙足三昧。</p>
  <p id="a7m">“云何名不喜苦乐三昧？<a id="a-7n"></a>住是三昧，<a id="a-7o"></a>不见诸三昧苦乐，<a id="a-7p"></a>是名不喜苦乐三昧。</p>
  <p id="a7q">“云何名无尽相三昧？<a id="a-7r"></a>住是三昧，<a id="a-7s"></a>不见诸三昧尽，<a id="a-7t"></a>是名无尽相三昧。</p>
  <p id="a7u">“云何名多陀罗尼三昧？<a id="a-7v"></a>住是三昧，<a id="a-7w"></a>能持诸三昧，<a id="a-7x"></a>是名多陀罗尼三昧。</p>
  <p id="a7y">“云何名摄诸邪正相三昧？<a id="a-7z"></a>住是三昧，<a id="a-80"></a>于诸三昧不见邪正相，<a id="a-81"></a>是名摄诸邪正相三昧。</p>
  <p id="a82">“云何名灭憎爱三昧？<a id="a-83"></a>住是三昧，<a id="a-84"></a>不见诸三昧憎爱，<a id="a-85"></a>是名灭憎爱三昧。</p>
  <p id="a86">“云何名逆顺三昧？<a id="a-87"></a>住是三昧，<a id="a-88"></a>不见诸法诸三昧逆顺，<a id="a-89"></a>是名逆顺三昧。</p>
  <p id="a8A">“云何名净光三昧？<a id="a-8B"></a>住是三昧，<a id="a-8C"></a>不得诸三昧明垢，<a id="a-8D"></a>是名净光三昧。</p>
  <p id="a8E">“云何名坚固三昧？<a id="a-8F"></a>住是三昧，<a id="a-8G"></a>不得诸三昧不坚固，<a id="a-8H"></a>是名坚固三昧。</p>
  <p id="a8I">“云何名满月净光三昧？<a id="a-8J"></a>住是三昧，<a id="a-8K"></a>诸三昧满足如月十五日，<a id="a-8L"></a>是名满月净光三昧。</p>
  <p id="a8M">“云何名大庄严三昧？<a id="a-8N"></a>住是三昧，<a id="a-8O"></a>大庄严成就诸三昧，<a id="a-8P"></a>是名大庄严三昧。</p>
  <p id="a8Q">“云何名能照一切世三昧？<a id="a-8R"></a>住是三昧，<a id="a-8S"></a>诸三昧及一切法能照，<a id="a-8T"></a>是名能照一切世三昧。</p>
  <p id="a8U">“云何名三昧等三昧？<a id="a-8V"></a>住是三昧，<a id="a-8W"></a>于诸三昧不见定乱相，<a id="a-8X"></a>是名三昧等三昧。</p>
  <p id="a8Y">“云何名摄一切有诤无诤三昧？<a id="a-8Z"></a>住是三昧，<a id="a-8a"></a>能使诸三昧不分别有诤无诤，<a id="a-8b"></a>是名摄一切有诤无诤三昧。</p>
  <p id="a8c">“云何名不乐一切住处三昧？<a id="a-8d"></a>住是三昧，<a id="a-8e"></a>不见诸三昧依处，<a id="a-8f"></a>是名不乐一切住处三昧。</p>
  <p id="a8g">“云何名如住定三昧？<a id="a-8h"></a>住是三昧，<a id="a-8i"></a>不过诸三昧如相，<a id="a-8j"></a>是名如住定三昧。</p>
  <p id="a8k">“云何名坏身衰三昧？<a id="a-8l"></a>住是三昧，<a id="a-8m"></a>不得身相，<a id="a-8n"></a>是名坏身衰三昧。</p>
  <p id="a8o">“云何名坏语如虚空三昧？<a id="a-8p"></a>住是三昧，<a id="a-8q"></a>不见诸三昧语业如虚空，<a id="a-8r"></a>是名坏语如虚空三昧。</p>
  <p id="a8s">“云何名离著虚空不染三昧？<a id="a-8t"></a>住是三昧，<a id="a-8u"></a>见诸法如虚空无碍，<a id="a-8v"></a>亦不染，<a id="a-8w"></a>是名离著虚空不染三昧。</p>
  <p id="a8x">“须菩提，<a id="a-8y"></a>是名菩萨摩诃萨摩诃衍。<a id="a-8z"></a>”</p>
  <p id="a90">【论】释曰：<a id="a-91"></a>上以十八空释般若波罗蜜，<a id="a-92"></a>今以百八三昧释禅波罗蜜。<a id="a-93"></a>百八三昧佛自说其义，<a id="a-94"></a>是时人利根故，<a id="a-95"></a>皆得信解。<a id="a-96"></a>今则不然，<a id="a-97"></a>论者重释其义，<a id="a-98"></a>令得易解。</p>
  <p id="a99">首楞严三昧者，<a id="a-9A"></a>秦言健相分别，<a id="a-9B"></a>知诸三昧行相多少深浅，<a id="a-9C"></a>如大将知诸兵力多少。<a id="a-9D"></a>复次，<a id="a-9E"></a>菩萨得是三昧，<a id="a-9F"></a>诸烦恼魔及魔人，<a id="a-9G"></a>无能坏者；<a id="a-9H"></a>譬如转轮圣王主兵宝将，<a id="a-9I"></a>所往至处无不降伏。</p>
  <p id="a9J">宝印三昧者，<a id="a-9K"></a>能印诸三昧。<a id="a-9L"></a>于诸宝中，<a id="a-9M"></a>法宝是实宝，<a id="a-9N"></a>今世后世乃至涅槃，<a id="a-9O"></a>能为利益。<a id="a-9P"></a>如经中说，<a id="a-9Q"></a>佛语比丘：<a id="a-9R"></a>“为汝说法，<a id="a-9S"></a>所说法者，<a id="a-9T"></a>所谓法印；<a id="a-9U"></a>法印，<a id="a-9V"></a>即是宝印；<a id="a-9W"></a>宝印，<a id="a-9X"></a>即是解脱门。<a id="a-9Y"></a>”复次，<a id="a-9Z"></a>有人言：<a id="a-9a"></a>“三法印名为宝印三昧：<a id="a-9b"></a>一切法无我，<a id="a-9c"></a>一切作法无常，<a id="a-9d"></a>寂灭涅槃。<a id="a-9e"></a>”是三法印，<a id="a-9f"></a>一切人天无能如法坏者。<a id="a-9g"></a>入是三昧，<a id="a-9h"></a>能三种观诸法，<a id="a-9i"></a>是名宝印。<a id="a-9j"></a>复次，<a id="a-9k"></a>般若波罗蜜是宝，<a id="a-9l"></a>是相应三昧名印，<a id="a-9m"></a>是名宝印。</p>
  <p id="a9n">师子游戏三昧者，<a id="a-9o"></a>菩萨得是三昧，<a id="a-9p"></a>于一切三昧中，<a id="a-9q"></a>出入迟速，<a id="a-9r"></a>皆得自在。<a id="a-9s"></a>譬如众兽戏时，<a id="a-9t"></a>若见师子，<a id="a-9u"></a>率皆怖慑；<a id="a-9v"></a>师子戏时，<a id="a-9w"></a>自在无所畏难。<a id="a-9x"></a>复次，<a id="a-9y"></a>师子戏时，<a id="a-9z"></a>于诸群兽，<a id="a-A0"></a>强者则杀，<a id="a-A1"></a>伏者则放；<a id="a-A2"></a>菩萨亦如是，<a id="a-A3"></a>得是三昧，<a id="a-A4"></a>于诸外道，<a id="a-A5"></a>强者破之，<a id="a-A6"></a>信者度之。<a id="a-A7"></a>复次，<a id="a-A8"></a>师子游戏者，<a id="a-A9"></a>如初品中说：<a id="a-AA"></a>菩萨入是三昧中，<a id="a-AB"></a>地为六反震动；<a id="a-AC"></a>令一切十方世界地狱汤冷，<a id="a-AD"></a>盲者得视，<a id="a-AE"></a>聋者得听等。</p>
  <p id="aAF">妙月三昧者，<a id="a-AG"></a>如月满清净，<a id="a-AH"></a>无诸翳障，<a id="a-AI"></a>能除夜闇。<a id="a-AJ"></a>此三昧亦如是，<a id="a-AK"></a>菩萨入是三昧，<a id="a-AL"></a>能除诸法邪见、<a id="a-AM"></a>无明闇蔽等。</p>
  <p id="aAN">月幢相者，<a id="a-AO"></a>如大军将以幢宝作月像，<a id="a-AP"></a>见此幢相，<a id="a-AQ"></a>人皆随从。<a id="a-AR"></a>菩萨入是三昧中，<a id="a-AS"></a>诸法通达无碍，<a id="a-AT"></a>皆悉随从。</p>
  <p id="aAU">出诸法三昧者，<a id="a-AV"></a>菩萨得是三昧，<a id="a-AW"></a>令诸三昧增长；<a id="a-AX"></a>譬如时雨，<a id="a-AY"></a>林木茂盛。</p>
  <p id="aAZ">观顶三昧者，<a id="a-Aa"></a>入是三昧中，<a id="a-Ab"></a>能遍见诸三昧；<a id="a-Ac"></a>如住山顶，<a id="a-Ad"></a>悉见众物。</p>
  <p id="aAe">毕法性三昧者，<a id="a-Af"></a>法性无量无二，<a id="a-Ag"></a>难可执持。<a id="a-Ah"></a>入是三昧，<a id="a-Ai"></a>必能得定相；<a id="a-Aj"></a>譬如虚空无能住者，<a id="a-Ak"></a>得神足力，<a id="a-Al"></a>则能处之。</p>
  <p id="aAm">毕幢相三昧者，<a id="a-An"></a>入是三昧，<a id="a-Ao"></a>则于诸三昧最为尊长；<a id="a-Ap"></a>譬如军将得幢，<a id="a-Aq"></a>表其大相。</p>
  <p id="aAr">金刚三昧者，<a id="a-As"></a>譬如金刚，<a id="a-At"></a>无物不陷。<a id="a-Au"></a>此三昧亦如是，<a id="a-Av"></a>于诸法无不通达，<a id="a-Aw"></a>令诸三昧各得其用；<a id="a-Ax"></a>如砗磲、<a id="a-Ay"></a>玛瑙、<a id="a-Az"></a>琉璃，<a id="a-B0"></a>唯金刚能穿。</p>
  <p id="aB1">入法印三昧者，<a id="a-B2"></a>如人入安隐国，<a id="a-B3"></a>有印得入，<a id="a-B4"></a>无印不得入。<a id="a-B5"></a>菩萨得是三昧，<a id="a-B6"></a>能入诸法实相中，<a id="a-B7"></a>所谓诸法毕竟空。</p>
  <p id="aB8">三昧王安立三昧者，<a id="a-B9"></a>譬如大王安住正殿，<a id="a-BA"></a>召诸群臣，<a id="a-BB"></a>皆悉从命。<a id="a-BC"></a>菩萨入三昧王，<a id="a-BD"></a>放大光明，<a id="a-BE"></a>请召十方，<a id="a-BF"></a>无不悉集；<a id="a-BG"></a>又遣化佛，<a id="a-BH"></a>遍至十方。<a id="a-BI"></a>安立者，<a id="a-BJ"></a>譬如国王安处正殿，<a id="a-BK"></a>身心坦然，<a id="a-BL"></a>无所畏惧。</p>
  <p id="aBM">放光三昧者，<a id="a-BN"></a>常修火一切入故，<a id="a-BO"></a>生神通力，<a id="a-BP"></a>随意放种种色光；<a id="a-BQ"></a>随众生所乐，<a id="a-BR"></a>若热、<a id="a-BS"></a>若冷、<a id="a-BT"></a>若不热不冷。</p>
  <p id="aBU">照诸三昧者，<a id="a-BV"></a>光明有二种：<a id="a-BW"></a>一者、<a id="a-BX"></a>色光，<a id="a-BY"></a>二者、<a id="a-BZ"></a>智慧光。<a id="a-Ba"></a>住是三昧中，<a id="a-Bb"></a>照诸三昧，<a id="a-Bc"></a>无有邪见、<a id="a-Bd"></a>无明等。</p>
  <p id="aBe">力进三昧者，<a id="a-Bf"></a>先于诸法中，<a id="a-Bg"></a>得信等五种力；<a id="a-Bh"></a>然后于诸三昧中，<a id="a-Bi"></a>得自在力。<a id="a-Bj"></a>又虽住三昧，<a id="a-Bk"></a>而常能神通变化，<a id="a-Bl"></a>度诸众生。</p>
  <p id="aBm">高出三昧者，<a id="a-Bn"></a>菩萨入是三昧，<a id="a-Bo"></a>所有福德智慧，<a id="a-Bp"></a>皆悉增长；<a id="a-Bq"></a>诸三昧性，<a id="a-Br"></a>从心而出。</p>
  <p id="aBs">必入辩才三昧者，<a id="a-Bt"></a>四无碍中，<a id="a-Bu"></a>辞、<a id="a-Bv"></a>辩相应三昧。<a id="a-Bw"></a>菩萨得是三昧，<a id="a-Bx"></a>悉知众生语言次第，<a id="a-By"></a>及经书名字等，<a id="a-Bz"></a>悉能分别无碍。</p>
  <p id="aC0">释名字三昧者，<a id="a-C1"></a>诸法虽空，<a id="a-C2"></a>以名字辩诸法义，<a id="a-C3"></a>令人得解。</p>
  <p id="aC4">观方三昧者，<a id="a-C5"></a>于十方众生，<a id="a-C6"></a>以慈悲怜愍，<a id="a-C7"></a>平等心观。<a id="a-C8"></a>复次，<a id="a-C9"></a>方者，<a id="a-CA"></a>循道理名为得方；<a id="a-CB"></a>是三昧力故，<a id="a-CC"></a>于诸三昧得其道理，<a id="a-CD"></a>出入自在无碍。</p>
  <p id="aCE">陀罗尼印三昧者，<a id="a-CF"></a>得是三昧者，<a id="a-CG"></a>能得分别诸三昧，<a id="a-CH"></a>皆有陀罗尼。</p>
  <p id="aCI">无诳三昧者，<a id="a-CJ"></a>有三昧生爱、<a id="a-CK"></a>恚、<a id="a-CL"></a>无明、<a id="a-CM"></a>邪见等，<a id="a-CN"></a>是三昧于诸三昧都无迷闷之事。</p>
  <p id="aCO">摄诸法海三昧者，<a id="a-CP"></a>知一切众流皆归于海，<a id="a-CQ"></a>三乘法皆入是三昧中亦如是。<a id="a-CR"></a>又诸余三昧，<a id="a-CS"></a>皆入是三昧中；<a id="a-CT"></a>如四禅、<a id="a-CU"></a>四无色中摄诸解脱九次第等，<a id="a-CV"></a>皆入其中。</p>
  <p id="aCW">遍覆虚空三昧者，<a id="a-CX"></a>是虚空无量无边，<a id="a-CY"></a>是三昧力悉能遍覆虚空，<a id="a-CZ"></a>或结跏趺坐，<a id="a-Ca"></a>或放光明，<a id="a-Cb"></a>或以音声充满其中。</p>
  <p id="aCc">金刚轮三昧者，<a id="a-Cd"></a>如真金刚轮，<a id="a-Ce"></a>所往无碍；<a id="a-Cf"></a>得是三昧者，<a id="a-Cg"></a>于诸法中，<a id="a-Ch"></a>所至无碍。<a id="a-Ci"></a>复次，<a id="a-Cj"></a>能分别诸三昧分界，<a id="a-Ck"></a>故名轮；<a id="a-Cl"></a>轮，<a id="a-Cm"></a>分界也。</p>
  <p id="aCn">宝断三昧者，<a id="a-Co"></a>如有宝能净治诸宝；<a id="a-Cp"></a>是三昧亦如是，<a id="a-Cq"></a>能除诸三昧烦恼垢。<a id="a-Cr"></a>五欲垢易遣，<a id="a-Cs"></a>诸三昧垢难却。</p>
  <p id="aCt">能照三昧者，<a id="a-Cu"></a>得是三昧，<a id="a-Cv"></a>能以十种智慧，<a id="a-Cw"></a>照了诸法；<a id="a-Cx"></a>譬如日出照阎浮提，<a id="a-Cy"></a>事皆显了。</p>
  <p id="aCz">不求三昧者，<a id="a-D0"></a>观诸法如幻化，<a id="a-D1"></a>三界爱断故，<a id="a-D2"></a>都无所求。</p>
  <p id="aD3">无住三昧者，<a id="a-D4"></a>是三昧名无作三昧；<a id="a-D5"></a>住是三昧中，<a id="a-D6"></a>观诸法念念无常，<a id="a-D7"></a>无有住时。</p>
  <p id="aD8">无心三昧者，<a id="a-D9"></a>即是灭尽定，<a id="a-DA"></a>或无想定。<a id="a-DB"></a>何以故？<a id="a-DC"></a>佛自说因缘：<a id="a-DD"></a>入是三昧中，<a id="a-DE"></a>诸心心数法不行。</p>
  <p id="aDF">净灯三昧者，<a id="a-DG"></a>灯名智慧灯，<a id="a-DH"></a>诸烦恼名垢；<a id="a-DI"></a>离是垢，<a id="a-DJ"></a>慧则清净。</p>
  <p id="aDK">无边明三昧者，<a id="a-DL"></a>无边，<a id="a-DM"></a>名无量无数。<a id="a-DN"></a>明，<a id="a-DO"></a>有二种：<a id="a-DP"></a>一者、<a id="a-DQ"></a>度众生故，<a id="a-DR"></a>身放光明；<a id="a-DS"></a>二者、<a id="a-DT"></a>分别诸法总相、<a id="a-DU"></a>别相故，<a id="a-DV"></a>智慧光明。<a id="a-DW"></a>得是三昧，<a id="a-DX"></a>能照十方无边世界，<a id="a-DY"></a>及无边诸法。</p>
  <p id="aDZ">能作明三昧者，<a id="a-Da"></a>于诸法能为作明，<a id="a-Db"></a>如闇中燃炬。</p>
  <p id="aDc">普照明三昧者，<a id="a-Dd"></a>如转轮圣王宝珠，<a id="a-De"></a>于军众外，<a id="a-Df"></a>四边各照一由旬；<a id="a-Dg"></a>菩萨得是三昧，<a id="a-Dh"></a>普照诸法种种门。</p>
  <p id="aDi">坚净诸三昧三昧者，<a id="a-Dj"></a>菩萨得是三昧力故，<a id="a-Dk"></a>令诸三昧清净坚牢。</p>
  <p id="aDl">无垢明三昧者，<a id="a-Dm"></a>三解脱门相应三昧。<a id="a-Dn"></a>得是三昧，<a id="a-Do"></a>离一切三昧垢，<a id="a-Dp"></a>离一切无明、<a id="a-Dq"></a>爱等，<a id="a-Dr"></a>亦能照一切诸三昧。</p>
  <p id="aDs">欢喜三昧者，<a id="a-Dt"></a>得是三昧，<a id="a-Du"></a>于法生欢喜乐。<a id="a-Dv"></a>何者是？<a id="a-Dw"></a>有人言：<a id="a-Dx"></a>“初禅是。<a id="a-Dy"></a>”如佛说有四修定：<a id="a-Dz"></a>一者、<a id="a-E0"></a>修是三昧，<a id="a-E1"></a>得现在欢喜乐；<a id="a-E2"></a>二者、<a id="a-E3"></a>修定得知见，<a id="a-E4"></a>见众生生死；<a id="a-E5"></a>三者、<a id="a-E6"></a>修定得智慧分别；<a id="a-E7"></a>四者、<a id="a-E8"></a>修定得漏尽。<a id="a-E9"></a>复次，<a id="a-EA"></a>得是三昧，<a id="a-EB"></a>生无量无边法欢喜乐。</p>
  <p id="aEC">电光三昧者，<a id="a-ED"></a>如电暂现，<a id="a-EE"></a>行者得路；<a id="a-EF"></a>得是三昧者，<a id="a-EG"></a>无始世界来失道还得。</p>
  <p id="aEH">无尽三昧者，<a id="a-EI"></a>得是三昧，<a id="a-EJ"></a>灭诸法无常等相，<a id="a-EK"></a>即入不生不灭。</p>
  <p id="aEL">威德三昧者，<a id="a-EM"></a>菩萨得是三昧，<a id="a-EN"></a>威德庄严。</p>
  <p id="aEO">离尽三昧者，<a id="a-EP"></a>菩萨得是三昧，<a id="a-EQ"></a>无量阿僧祇劫善本功德必得，<a id="a-ER"></a>果报不失故。</p>
  <p id="aES">不动三昧者，<a id="a-ET"></a>有人言：<a id="a-EU"></a>“第四禅是不动。<a id="a-EV"></a>欲界中五欲故动，<a id="a-EW"></a>初禅中觉观故动，<a id="a-EX"></a>二禅中喜多故动，<a id="a-EY"></a>三禅中乐多故动；<a id="a-EZ"></a>四禅离出入息，<a id="a-Ea"></a>无诸动相故不动。<a id="a-Eb"></a>”有人言：<a id="a-Ec"></a>“四无色定是不动，<a id="a-Ed"></a>离诸色故。<a id="a-Ee"></a>”有人言：<a id="a-Ef"></a>“灭尽定是不动，<a id="a-Eg"></a>离心心数法故。<a id="a-Eh"></a>”有人言：<a id="a-Ei"></a>“知诸法实相，<a id="a-Ej"></a>毕竟空智慧相应三昧故不动。<a id="a-Ek"></a>”得是三昧已，<a id="a-El"></a>于一切三昧、<a id="a-Em"></a>一切法，<a id="a-En"></a>都不戏论。</p>
  <p id="aEo">不退三昧者，<a id="a-Ep"></a>住是三昧，<a id="a-Eq"></a>不见诸三昧退。<a id="a-Er"></a>论者言：<a id="a-Es"></a>“菩萨住是三昧常不退转，<a id="a-Et"></a>即是阿鞞跋致智慧相应三昧。<a id="a-Eu"></a>”不退者，<a id="a-Ev"></a>不堕顶，<a id="a-Ew"></a>如不堕顶义中说。</p>
  <p id="aEx">日灯三昧者，<a id="a-Ey"></a>得是三昧能照一切诸法种种门，<a id="a-Ez"></a>及诸三昧；<a id="a-F0"></a>譬如日出能照一切阎浮提。</p>
  <p id="aF1">月净三昧者，<a id="a-F2"></a>如月从十六日，<a id="a-F3"></a>渐减至三十日都尽；<a id="a-F4"></a>凡夫人亦如是，<a id="a-F5"></a>诸善功德渐渐减尽，<a id="a-F6"></a>堕三恶道。<a id="a-F7"></a>如月从一日渐渐增长，<a id="a-F8"></a>至十五日光明清净；<a id="a-F9"></a>菩萨亦如是，<a id="a-FA"></a>得是三昧，<a id="a-FB"></a>从发心来，<a id="a-FC"></a>世世渐增善根，<a id="a-FD"></a>乃至得无生法忍，<a id="a-FE"></a>受记，<a id="a-FF"></a>智慧清净，<a id="a-FG"></a>利益众生。<a id="a-FH"></a>又能破诸三昧中无明。</p>
  <p id="aFI">净明三昧者，<a id="a-FJ"></a>明名慧，<a id="a-FK"></a>垢为碍。<a id="a-FL"></a>得是三昧者，<a id="a-FM"></a>于诸法无障碍。<a id="a-FN"></a>以是故，<a id="a-FO"></a>佛于此说：<a id="a-FP"></a>住是三昧中，<a id="a-FQ"></a>得四无碍智。</p>
  <p id="aFR">问曰：<a id="a-FS"></a>佛何以独于此中说四无碍智？</p>
  <p id="aFT">答曰：<a id="a-FU"></a>于三昧中无觉观心，<a id="a-FV"></a>所可乐说，<a id="a-FW"></a>与定相违，<a id="a-FX"></a>是事为难！<a id="a-FY"></a>此三昧力故，<a id="a-FZ"></a>得四无碍智。<a id="a-Fa"></a>四无碍智义，<a id="a-Fb"></a>如先说。</p>
  <p id="aFc">能作明三昧者，<a id="a-Fd"></a>明即是智慧。<a id="a-Fe"></a>诸智慧中，<a id="a-Ff"></a>般若智慧最第一；<a id="a-Fg"></a>是般若相应三昧能作明。</p>
  <p id="aFh">作行三昧者，<a id="a-Fi"></a>得是三昧力，<a id="a-Fj"></a>能发起先所得诸三昧。</p>
  <p id="aFk">知相三昧者，<a id="a-Fl"></a>得是三昧，<a id="a-Fm"></a>见一切诸三昧中，<a id="a-Fn"></a>有实智慧相。</p>
  <p id="aFo">如金刚三昧者，<a id="a-Fp"></a>得是三昧，<a id="a-Fq"></a>以智慧能通达一切诸法，<a id="a-Fr"></a>亦不见通达，<a id="a-Fs"></a>用无所得故。</p>
  <p id="aFt">问曰：<a id="a-Fu"></a>三种三昧，<a id="a-Fv"></a>何以皆言金刚？</p>
  <p id="aFw">答曰：<a id="a-Fx"></a>初言金刚，<a id="a-Fy"></a>中言金刚轮，<a id="a-Fz"></a>后言如金刚。<a id="a-G0"></a>如金刚三昧，<a id="a-G1"></a>佛说能贯穿一切诸法，<a id="a-G2"></a>亦不见是金刚三昧能通达诸三昧。<a id="a-G3"></a>金刚轮三昧者，<a id="a-G4"></a>得是三昧，<a id="a-G5"></a>能持诸三昧轮。<a id="a-G6"></a>是皆佛自说义。<a id="a-G7"></a>论者言：<a id="a-G8"></a>“如金刚三昧者，<a id="a-G9"></a>能破一切诸烦恼结使，<a id="a-GA"></a>无有遗余。<a id="a-GB"></a>譬如释提桓因，<a id="a-GC"></a>手执金刚破阿修罗军，<a id="a-GD"></a>即是学人末后心；<a id="a-GE"></a>从是心次第得三种菩提，<a id="a-GF"></a>声闻菩提、<a id="a-GG"></a>辟支佛菩提、<a id="a-GH"></a>佛无上菩提。<a id="a-GI"></a>金刚三昧者，<a id="a-GJ"></a>能破一切诸法，<a id="a-GK"></a>入无余涅槃，<a id="a-GL"></a>更不受有；<a id="a-GM"></a>譬如真金刚，<a id="a-GN"></a>能破诸山，<a id="a-GO"></a>令灭尽无余。<a id="a-GP"></a>金刚轮者，<a id="a-GQ"></a>此三昧能破一切诸法，<a id="a-GR"></a>无遮无碍；<a id="a-GS"></a>譬如金刚轮转时，<a id="a-GT"></a>无所不破，<a id="a-GU"></a>无所障碍。<a id="a-GV"></a>”复次，<a id="a-GW"></a>初金刚，<a id="a-GX"></a>二金刚轮，<a id="a-GY"></a>三如金刚，<a id="a-GZ"></a>名字分别，<a id="a-Ga"></a>佛说其义亦异，<a id="a-Gb"></a>论者释其因缘亦异，<a id="a-Gc"></a>不应致难。</p>
  <p id="aGd">心住三昧者，<a id="a-Ge"></a>心相轻疾，<a id="a-Gf"></a>远逝无形，<a id="a-Gg"></a>难制难持，<a id="a-Gh"></a>常是动相，<a id="a-Gi"></a>如猕猴子，<a id="a-Gj"></a>又如掣电，<a id="a-Gk"></a>亦如蛇舌。<a id="a-Gl"></a>得是三昧故，<a id="a-Gm"></a>能摄令住，<a id="a-Gn"></a>乃至天欲心不动转，<a id="a-Go"></a>何况人欲！</p>
  <p id="aGp">普明三昧者，<a id="a-Gq"></a>得是三昧，<a id="a-Gr"></a>于一切法见光明相，<a id="a-Gs"></a>无黑闇想。<a id="a-Gt"></a>如昼所见，<a id="a-Gu"></a>夜亦如是；<a id="a-Gv"></a>如见前，<a id="a-Gw"></a>后亦尔；<a id="a-Gx"></a>如见上，<a id="a-Gy"></a>见下亦尔，<a id="a-Gz"></a>心中无碍。<a id="a-H0"></a>修是三昧故，<a id="a-H1"></a>得天眼通，<a id="a-H2"></a>普见光明，<a id="a-H3"></a>了了无碍。<a id="a-H4"></a>善修是神通故，<a id="a-H5"></a>得成慧眼，<a id="a-H6"></a>普照诸法，<a id="a-H7"></a>所见无碍。</p>
  <p id="aH8">安立三昧者，<a id="a-H9"></a>得是三昧者，<a id="a-HA"></a>一切诸功德善法中，<a id="a-HB"></a>安立牢固；<a id="a-HC"></a>如须弥山在大海，<a id="a-HD"></a>安立不动。</p>
  <p id="aHE">宝聚三昧者，<a id="a-HF"></a>得是三昧，<a id="a-HG"></a>所有国土，<a id="a-HH"></a>悉成七宝。</p>
  <p id="aHI">问曰：<a id="a-HJ"></a>此是肉眼所见，<a id="a-HK"></a>禅定所见？</p>
  <p id="aHL">答曰：<a id="a-HM"></a>天眼、<a id="a-HN"></a>肉眼皆能见。<a id="a-HO"></a>何以故？<a id="a-HP"></a>外六尘不定故。<a id="a-HQ"></a>行者常修习禅定，<a id="a-HR"></a>是故能转本相。</p>
  <p id="aHS">妙法印三昧者，<a id="a-HT"></a>妙法名诸佛菩萨深功德智慧。<a id="a-HU"></a>得是三昧，<a id="a-HV"></a>得诸深妙功德智慧。</p>
  <p id="aHW">法等三昧者，<a id="a-HX"></a>等有二种：<a id="a-HY"></a>众生等、<a id="a-HZ"></a>法等。<a id="a-Ha"></a>法等相应三昧，<a id="a-Hb"></a>名为法等。</p>
  <p id="aHc">断喜三昧者，<a id="a-Hd"></a>得是三昧，<a id="a-He"></a>观诸法无常、<a id="a-Hf"></a>苦、<a id="a-Hg"></a>空、<a id="a-Hh"></a>无我、<a id="a-Hi"></a>不净等，<a id="a-Hj"></a>心生厌离；<a id="a-Hk"></a>十想中，<a id="a-Hl"></a>一切世间不可乐想相应三昧。</p>
  <p id="aHm">到法顶三昧者，<a id="a-Hn"></a>法名菩萨法，<a id="a-Ho"></a>所谓六波罗蜜，<a id="a-Hp"></a>到般若波罗蜜中；<a id="a-Hq"></a>得方便力，<a id="a-Hr"></a>到法山顶。<a id="a-Hs"></a>得是三昧，<a id="a-Ht"></a>能住是法山顶，<a id="a-Hu"></a>诸无明烦恼不能动摇。</p>
  <p id="aHv">能散三昧者，<a id="a-Hw"></a>得是三昧，<a id="a-Hx"></a>能破散诸法；<a id="a-Hy"></a>散空相应三昧是。</p>
  <p id="aHz">分别诸法句三昧者，<a id="a-I0"></a>得是三昧，<a id="a-I1"></a>能分别一切诸法语言字句，<a id="a-I2"></a>为众生说辞无滞碍，<a id="a-I3"></a>乐说相应三昧是。</p>
  <p id="aI4">字等相三昧者，<a id="a-I5"></a>得是三昧，<a id="a-I6"></a>观诸字诸语，<a id="a-I7"></a>皆悉平等；<a id="a-I8"></a>诃骂赞叹，<a id="a-I9"></a>无有憎爱。</p>
  <p id="aIA">离字三昧者，<a id="a-IB"></a>得是三昧，<a id="a-IC"></a>不见字在义中，<a id="a-ID"></a>亦不见义在字中。</p>
  <p id="aIE">断缘三昧者，<a id="a-IF"></a>得是三昧，<a id="a-IG"></a>若内若外，<a id="a-IH"></a>乐中不生喜，<a id="a-II"></a>苦中不生瞋，<a id="a-IJ"></a>不苦不乐中，<a id="a-IK"></a>不生不知舍心。<a id="a-IL"></a>于此三受远离不著，<a id="a-IM"></a>心则归灭；<a id="a-IN"></a>心若灭，<a id="a-IO"></a>缘亦断。</p>
  <p id="aIP">不坏三昧者，<a id="a-IQ"></a>缘法性毕竟空相应三昧，<a id="a-IR"></a>戏论不能破，<a id="a-IS"></a>无常不能转，<a id="a-IT"></a>先已坏故。</p>
  <p id="aIU">无种相三昧者，<a id="a-IV"></a>得是三昧，<a id="a-IW"></a>不见诸法种种相，<a id="a-IX"></a>但见一相，<a id="a-IY"></a>所谓无相。</p>
  <p id="aIZ">无处行三昧者，<a id="a-Ia"></a>得是三昧，<a id="a-Ib"></a>知三毒火燃三界故，<a id="a-Ic"></a>心不依止；<a id="a-Id"></a>涅槃毕竟空故，<a id="a-Ie"></a>亦不依止。</p>
  <p id="aIf">离曚昧三昧者，<a id="a-Ig"></a>得是三昧，<a id="a-Ih"></a>于诸三昧中，<a id="a-Ii"></a>微翳无明等悉皆除尽。</p>
  <p id="aIj">无去三昧者，<a id="a-Ik"></a>得是三昧，<a id="a-Il"></a>不见一切法来去相。</p>
  <p id="aIm">不变异三昧者，<a id="a-In"></a>得是三昧，<a id="a-Io"></a>观一切诸法，<a id="a-Ip"></a>因不变为果，<a id="a-Iq"></a>如乳不变作酪；<a id="a-Ir"></a>诸法皆住自相，<a id="a-Is"></a>不动故。</p>
  <p id="aIt">度缘三昧者，<a id="a-Iu"></a>得是三昧，<a id="a-Iv"></a>于六尘中诸烦恼尽灭，<a id="a-Iw"></a>渡六尘大海；<a id="a-Ix"></a>亦能过一切三昧缘生智慧。</p>
  <p id="aIy">集诸功德三昧者，<a id="a-Iz"></a>得是三昧，<a id="a-J0"></a>集诸功德，<a id="a-J1"></a>从信至智慧。<a id="a-J2"></a>初夜、<a id="a-J3"></a>后夜，<a id="a-J4"></a>修习不息；<a id="a-J5"></a>如日月运转，<a id="a-J6"></a>初不休息。</p>
  <p id="aJ7">住无心三昧者，<a id="a-J8"></a>入是三昧中，<a id="a-J9"></a>不随心但随智慧，<a id="a-JA"></a>至诸法实相中住。</p>
  <p id="aJB">净妙华三昧者，<a id="a-JC"></a>如树华敷开，<a id="a-JD"></a>令树严饰。<a id="a-JE"></a>得是三昧，<a id="a-JF"></a>诸三昧中，<a id="a-JG"></a>开诸功德华以自庄严。</p>
  <p id="aJH">觉意三昧者，<a id="a-JI"></a>得是三昧，<a id="a-JJ"></a>令诸三昧变成无漏，<a id="a-JK"></a>与七觉相应；<a id="a-JL"></a>譬如石汁一斤，<a id="a-JM"></a>能变千斤铜为金。</p>
  <p id="aJN">无量辩三昧者，<a id="a-JO"></a>即是乐说辩。<a id="a-JP"></a>得是三昧力故，<a id="a-JQ"></a>乃至乐说一句，<a id="a-JR"></a>无量劫而不穷尽。</p>
  <p id="aJS">无等等三昧者，<a id="a-JT"></a>得是三昧，<a id="a-JU"></a>观一切众生皆如佛，<a id="a-JV"></a>观一切法皆同佛法，<a id="a-JW"></a>无等等般若波罗蜜相应是。</p>
  <p id="aJX">度诸法三昧者，<a id="a-JY"></a>得是三昧，<a id="a-JZ"></a>入三解脱门，<a id="a-Ja"></a>过出三界，<a id="a-Jb"></a>度三乘众生。</p>
  <p id="aJc">分别诸法三昧者，<a id="a-Jd"></a>即是分别慧相应三昧。<a id="a-Je"></a>得是三昧，<a id="a-Jf"></a>分别诸法善、<a id="a-Jg"></a>不善，<a id="a-Jh"></a>有漏、<a id="a-Ji"></a>无漏，<a id="a-Jj"></a>有为、<a id="a-Jk"></a>无为等相。</p>
  <p id="aJl">散疑三昧者，<a id="a-Jm"></a>有人言：<a id="a-Jn"></a>“即是见谛道中无相三昧。<a id="a-Jo"></a>疑结、<a id="a-Jp"></a>见谛智相应三昧断故。<a id="a-Jq"></a>”有人言：<a id="a-Jr"></a>“菩萨无生法忍相应三昧是。<a id="a-Js"></a>是时，<a id="a-Jt"></a>一切法中疑网悉断，<a id="a-Ju"></a>见十方诸佛，<a id="a-Jv"></a>得一切诸法实相。<a id="a-Jw"></a>”有人言：<a id="a-Jx"></a>“无碍解脱相应三昧是。<a id="a-Jy"></a>诸佛得是三昧，<a id="a-Jz"></a>已于诸法中无碍、<a id="a-K0"></a>无近无远，<a id="a-K1"></a>皆如观掌。<a id="a-K2"></a>”</p>
  <p id="aK3">无住处三昧者，<a id="a-K4"></a>即是无受智慧相应三昧。<a id="a-K5"></a>得是三昧，<a id="a-K6"></a>不见一切诸法定有住处。</p>
  <p id="aK7">一庄严三昧者，<a id="a-K8"></a>得是三昧，<a id="a-K9"></a>观诸法皆一；<a id="a-KA"></a>或一切法有相故一，<a id="a-KB"></a>或一切法无故一，<a id="a-KC"></a>或一切法空故一，<a id="a-KD"></a>如是等无量皆一；<a id="a-KE"></a>以一相智慧，<a id="a-KF"></a>庄严是三昧故，<a id="a-KG"></a>言一庄严。</p>
  <p id="aKH">生行三昧者，<a id="a-KI"></a>行名观，<a id="a-KJ"></a>得是三昧，<a id="a-KK"></a>能观种种行相、<a id="a-KL"></a>入相、<a id="a-KM"></a>住相、<a id="a-KN"></a>出相。<a id="a-KO"></a>又是行皆空，<a id="a-KP"></a>亦不可见。</p>
  <p id="aKQ">一行三昧者，<a id="a-KR"></a>是三昧常一行，<a id="a-KS"></a>毕竟空相应三昧中，<a id="a-KT"></a>更无余行次第；<a id="a-KU"></a>如无常行中次有苦行，<a id="a-KV"></a>苦行中次有无我行。<a id="a-KW"></a>又菩萨于是三昧，<a id="a-KX"></a>不见此岸，<a id="a-KY"></a>不见彼岸。<a id="a-KZ"></a>诸三昧入相为此岸，<a id="a-Ka"></a>出相为彼岸；<a id="a-Kb"></a>初得相为此岸，<a id="a-Kc"></a>灭相为彼岸。</p>
  <p id="aKd">不一行三昧者，<a id="a-Ke"></a>与上一行相违者是，<a id="a-Kf"></a>所谓诸余观行。</p>
  <p id="aKg">妙行三昧者，<a id="a-Kh"></a>即是毕竟空相应三昧，<a id="a-Ki"></a>乃至不见不二相，<a id="a-Kj"></a>一切戏论不能破。</p>
  <p id="aKk">达一切有底散三昧者，<a id="a-Kl"></a>有名三有；<a id="a-Km"></a>底者，<a id="a-Kn"></a>非有想非无想，<a id="a-Ko"></a>以难到故名底。<a id="a-Kp"></a>达者，<a id="a-Kq"></a>以无漏智慧，<a id="a-Kr"></a>乃至离非有想非无想入无余涅槃，<a id="a-Ks"></a>三界五众散灭。<a id="a-Kt"></a>复次，<a id="a-Ku"></a>菩萨得是不生不灭智慧，<a id="a-Kv"></a>一切诸有，<a id="a-Kw"></a>通达散坏，<a id="a-Kx"></a>皆无所有。</p>
  <p id="aKy">入名语三昧者，<a id="a-Kz"></a>得是三昧，<a id="a-L0"></a>识一切众生，<a id="a-L1"></a>一切物，<a id="a-L2"></a>一切法名字，<a id="a-L3"></a>亦能以此名字语化人；<a id="a-L4"></a>一切语言，<a id="a-L5"></a>无不解了，<a id="a-L6"></a>皆有次第。</p>
  <p id="aL7">离音声字语三昧者，<a id="a-L8"></a>得是三昧，<a id="a-L9"></a>观一切诸法，<a id="a-LA"></a>皆无音声语言，<a id="a-LB"></a>常寂灭相。</p>
  <p id="aLC">燃炬三昧者，<a id="a-LD"></a>如捉炬夜行，<a id="a-LE"></a>不堕险处。<a id="a-LF"></a>菩萨得是三昧，<a id="a-LG"></a>以智慧炬，<a id="a-LH"></a>于诸法中无错、<a id="a-LI"></a>无著。</p>
  <p id="aLJ">净相三昧者，<a id="a-LK"></a>得是三昧，<a id="a-LL"></a>能清净具足，<a id="a-LM"></a>庄严三十二相。<a id="a-LN"></a>又能如法观诸法总相、<a id="a-LO"></a>别相，<a id="a-LP"></a>亦能观诸法无相清净，<a id="a-LQ"></a>所谓空、<a id="a-LR"></a>无相、<a id="a-LS"></a>无作，<a id="a-LT"></a>如相品中广说。</p>
  <p id="aLU">破相三昧者，<a id="a-LV"></a>得是三昧，<a id="a-LW"></a>不见一切法相，<a id="a-LX"></a>何况诸三昧相！<a id="a-LY"></a>即是无相三昧。</p>
  <p id="aLZ">一切种妙足三昧者，<a id="a-La"></a>得是三昧，<a id="a-Lb"></a>以诸功德具足庄严，<a id="a-Lc"></a>所谓好姓、<a id="a-Ld"></a>好家、<a id="a-Le"></a>好身、<a id="a-Lf"></a>好眷属，<a id="a-Lg"></a>禅定、<a id="a-Lh"></a>智慧，<a id="a-Li"></a>皆悉具足清净。</p>
  <p id="aLj">不喜苦乐三昧者，<a id="a-Lk"></a>得是三昧，<a id="a-Ll"></a>观世间乐，<a id="a-Lm"></a>多过多患，<a id="a-Ln"></a>虚妄颠倒，<a id="a-Lo"></a>非可爱乐；<a id="a-Lp"></a>观世间苦，<a id="a-Lq"></a>如病如箭入身，<a id="a-Lr"></a>心不喜乐。<a id="a-Ls"></a>以一切法虚诳故，<a id="a-Lt"></a>不求其乐。<a id="a-Lu"></a>何以故？<a id="a-Lv"></a>异时变为苦。<a id="a-Lw"></a>乐尚不喜，<a id="a-Lx"></a>何况于苦？</p>
  <p id="aLy">无尽相三昧者，<a id="a-Lz"></a>得是三昧，<a id="a-M0"></a>观一切法无坏无尽。</p>
  <p id="aM1">问曰：<a id="a-M2"></a>若尔者，<a id="a-M3"></a>云何不堕常边？</p>
  <p id="aM4">答曰：<a id="a-M5"></a>如菩萨虽观无常，<a id="a-M6"></a>不堕灭中；<a id="a-M7"></a>若观不尽，<a id="a-M8"></a>不堕常中；<a id="a-M9"></a>此二相于诸法中皆不可得。<a id="a-MA"></a>有因缘故修行，<a id="a-MB"></a>所谓为罪福不失故言常，<a id="a-MC"></a>离著故言无常。</p>
  <p id="aMD">陀罗尼三昧者，<a id="a-ME"></a>得是三昧力故，<a id="a-MF"></a>闻持等诸陀罗尼，<a id="a-MG"></a>皆自然得。</p>
  <p id="aMH">摄诸邪正相三昧者，<a id="a-MI"></a>得是三昧，<a id="a-MJ"></a>不见三聚众生，<a id="a-MK"></a>所谓正定、<a id="a-ML"></a>邪定、<a id="a-MM"></a>不定，<a id="a-MN"></a>都无所弃，<a id="a-MO"></a>一心摄取。<a id="a-MP"></a>又于诸法不见定正相、<a id="a-MQ"></a>定邪相，<a id="a-MR"></a>诸法无定相故。</p>
  <p id="aMS">灭憎爱三昧者，<a id="a-MT"></a>得是三昧，<a id="a-MU"></a>可喜法中不生爱，<a id="a-MV"></a>可恶法中不生瞋。</p>
  <p id="aMW">逆顺三昧者，<a id="a-MX"></a>得是三昧，<a id="a-MY"></a>于诸法中逆顺自在，<a id="a-MZ"></a>能破诸邪逆众生，<a id="a-Ma"></a>能顺可化众生。<a id="a-Mb"></a>又离著故，<a id="a-Mc"></a>破一切法；<a id="a-Md"></a>善根增长故，<a id="a-Me"></a>成一切法；<a id="a-Mf"></a>亦不见诸法逆顺，<a id="a-Mg"></a>是事亦不见，<a id="a-Mh"></a>以无所有故。</p>
  <p id="aMi">净光三昧者，<a id="a-Mj"></a>得是三昧，<a id="a-Mk"></a>一切法中诸烦恼垢不可得；<a id="a-Ml"></a>不可得故，<a id="a-Mm"></a>诸三昧皆清净。</p>
  <p id="aMn">坚固三昧者，<a id="a-Mo"></a>有人言：<a id="a-Mp"></a>“金刚三昧是，<a id="a-Mq"></a>坚固不坏故。<a id="a-Mr"></a>”有人言：<a id="a-Ms"></a>“金刚非。<a id="a-Mt"></a>所以者何？<a id="a-Mu"></a>金刚亦易破故。<a id="a-Mv"></a>是诸法实相智相应三昧，<a id="a-Mw"></a>不可破如虚空，<a id="a-Mx"></a>以是故言牢固。<a id="a-My"></a>”</p>
  <p id="aMz">满月净光三昧者，<a id="a-N0"></a>得是三昧，<a id="a-N1"></a>所言清净，<a id="a-N2"></a>无诸错谬；<a id="a-N3"></a>如秋时虚空清净，<a id="a-N4"></a>月满光明，<a id="a-N5"></a>凉爽可乐，<a id="a-N6"></a>无诸可恶。<a id="a-N7"></a>菩萨亦如是，<a id="a-N8"></a>修诸功德故，<a id="a-N9"></a>如月满；<a id="a-NA"></a>破无明黑故，<a id="a-NB"></a>净智光明具足；<a id="a-NC"></a>灭爱恚等火故，<a id="a-ND"></a>清凉功德具足；<a id="a-NE"></a>大利益众生故，<a id="a-NF"></a>可乐。</p>
  <p id="aNG">大庄严三昧者，<a id="a-NH"></a>见十方如恒河沙等世界，<a id="a-NI"></a>以七宝华香庄严，<a id="a-NJ"></a>佛处其中，<a id="a-NK"></a>如是等清净庄严。<a id="a-NL"></a>得是三昧故，<a id="a-NM"></a>一时庄严诸功德；<a id="a-NN"></a>又观此庄严，<a id="a-NO"></a>空无所有，<a id="a-NP"></a>心无所著。</p>
  <p id="aNQ">能照一切世三昧者，<a id="a-NR"></a>得是三昧故，<a id="a-NS"></a>能照三种世间，<a id="a-NT"></a>众生世间、<a id="a-NU"></a>住处世间、<a id="a-NV"></a>五众世间。</p>
  <p id="aNW">三昧等三昧者，<a id="a-NX"></a>得是三昧，<a id="a-NY"></a>观诸三昧皆一等，<a id="a-NZ"></a>所谓摄心相。<a id="a-Na"></a>是三昧皆从因缘生，<a id="a-Nb"></a>有为作法无深浅；<a id="a-Nc"></a>得是三昧，<a id="a-Nd"></a>皆悉平等，<a id="a-Ne"></a>是名为等。<a id="a-Nf"></a>与余法亦等无异，<a id="a-Ng"></a>以是故义中说，<a id="a-Nh"></a>一切法中定乱相不可得。</p>
  <p id="aNi">摄一切有诤无诤三昧者，<a id="a-Nj"></a>得是三昧，<a id="a-Nk"></a>不见是法如是相、<a id="a-Nl"></a>是法不如是相；<a id="a-Nm"></a>不分别诸法有诤无诤，<a id="a-Nn"></a>于一切法中通达无碍；<a id="a-No"></a>于众生中亦无好丑诤论，<a id="a-Np"></a>但随众生心行而度脱之。<a id="a-Nq"></a>得是三昧故，<a id="a-Nr"></a>于诸三昧皆随顺不逆。</p>
  <p id="aNs">不乐一切住处三昧者，<a id="a-Nt"></a>得是三昧，<a id="a-Nu"></a>不乐住世间，<a id="a-Nv"></a>不乐住非世间。<a id="a-Nw"></a>以世间无常过故不乐；<a id="a-Nx"></a>非世间中无一切法，<a id="a-Ny"></a>是大可畏处，<a id="a-Nz"></a>不应生乐。</p>
  <p id="aO0">如住定三昧者，<a id="a-O1"></a>得是三昧故，<a id="a-O2"></a>知一切法如实相，<a id="a-O3"></a>不见有法过是如者。<a id="a-O4"></a>如义，<a id="a-O5"></a>如先说。</p>
  <p id="aO6">坏身衰三昧者，<a id="a-O7"></a>血肉、<a id="a-O8"></a>筋骨等和合故名为身，<a id="a-O9"></a>是身多患，<a id="a-OA"></a>常与饥、<a id="a-OB"></a>寒、<a id="a-OC"></a>冷、<a id="a-OD"></a>热等诤，<a id="a-OE"></a>是名身衰。<a id="a-OF"></a>得是三昧故，<a id="a-OG"></a>以智慧力，<a id="a-OH"></a>分分破坏身衰相，<a id="a-OI"></a>乃至不见不可得相。</p>
  <p id="aOJ">坏语如虚空三昧者，<a id="a-OK"></a>语名内有风发，<a id="a-OL"></a>触七处故有声，<a id="a-OM"></a>依声故有语。<a id="a-ON"></a>观如是语言因缘故，<a id="a-OO"></a>能坏语言，<a id="a-OP"></a>不生我相及以爱憎。<a id="a-OQ"></a>有人言：<a id="a-OR"></a>“二禅无觉观，<a id="a-OS"></a>是坏语三昧，<a id="a-OT"></a>贤圣默然故。<a id="a-OU"></a>”有人言：<a id="a-OV"></a>“无色定三昧，<a id="a-OW"></a>彼中无身，<a id="a-OX"></a>离一切色故。<a id="a-OY"></a>”有人言：<a id="a-OZ"></a>“但是诸菩萨三昧，<a id="a-Oa"></a>能破先世结业因缘不净身而受法身，<a id="a-Ob"></a>随可度众生种种现形。<a id="a-Oc"></a>”</p>
  <p id="aOd">离著虚空不染三昧者，<a id="a-Oe"></a>菩萨行般若波罗蜜，<a id="a-Of"></a>观诸法毕竟空、<a id="a-Og"></a>不生不灭，<a id="a-Oh"></a>如虚空无物可喻。<a id="a-Oi"></a>钝根菩萨著此虚空，<a id="a-Oj"></a>得此三昧故，<a id="a-Ok"></a>离著虚空等诸法，<a id="a-Ol"></a>亦不染著是三昧。<a id="a-Om"></a>如人没在泥中有人挽出，<a id="a-On"></a>锁脚为奴；<a id="a-Oo"></a>有三昧能离著虚空，<a id="a-Op"></a>而复著此三昧亦如是。<a id="a-Oq"></a>今是三昧能离著空，<a id="a-Or"></a>空亦自离著。</p>
  <p id="aOs">问曰：<a id="a-Ot"></a>佛多说诸三昧，<a id="a-Ou"></a>汝何以但说诸法？</p>
  <p id="aOv">答曰：<a id="a-Ow"></a>佛多说果报，<a id="a-Ox"></a>论者合因缘果报说。<a id="a-Oy"></a>譬如人观身不净，<a id="a-Oz"></a>得不净三昧；<a id="a-P0"></a>身是因缘，<a id="a-P1"></a>三昧是果。<a id="a-P2"></a>又如人观五众无常、<a id="a-P3"></a>苦、<a id="a-P4"></a>空等，<a id="a-P5"></a>得七觉意三昧，<a id="a-P6"></a>能生八圣道、<a id="a-P7"></a>四沙门果。</p>
  <p id="aP8">复次，<a id="a-P9"></a>佛应适众生故，<a id="a-PA"></a>但说一法；<a id="a-PB"></a>论者广说，<a id="a-PC"></a>分别诸事。<a id="a-PD"></a>譬如一切有漏，<a id="a-PE"></a>皆是苦因，<a id="a-PF"></a>而佛但说爱；<a id="a-PG"></a>一切烦恼灭，<a id="a-PH"></a>名灭谛，<a id="a-PI"></a>佛但说爱尽。<a id="a-PJ"></a>是菩萨于诸观行中必不疑，<a id="a-PK"></a>于诸三昧未了故，<a id="a-PL"></a>佛但说三昧；<a id="a-PM"></a>论者说诸法，<a id="a-PN"></a>一切三昧皆已在中。<a id="a-PO"></a>是诸三昧末后，<a id="a-PP"></a>皆应言用无所得，<a id="a-PQ"></a>以同般若故。<a id="a-PR"></a>如是等无量无边三昧和合，<a id="a-PS"></a>名为摩诃衍。</p>
 </body>
</html>