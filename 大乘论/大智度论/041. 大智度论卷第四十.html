<!doctype html>
<html id="z3IBVGVtr" data-ver="1986">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第四十</h1>
  <h2 id="a2">释往生品第四之三</h2>
  <p id="a3">【经】舍利弗白佛言：<a id="a-4"></a>“世尊，<a id="a-5"></a>云何菩萨摩诃萨法眼净？<a id="a-6"></a>”</p>
  <p id="a7">佛告舍利弗：<a id="a-8"></a>“菩萨摩诃萨以法眼知是人随信行，<a id="a-9"></a>是人随法行，<a id="a-A"></a>是人无相行；<a id="a-B"></a>是人行空解脱门，<a id="a-C"></a>是人行无相解脱门，<a id="a-D"></a>是人行无作解脱门，<a id="a-E"></a>得五根，<a id="a-F"></a>得五根故得无间三昧，<a id="a-G"></a>得无间三昧故得解脱智，<a id="a-H"></a>得解脱智故断三结，<a id="a-I"></a>有众见、<a id="a-J"></a>疑、<a id="a-K"></a>斋戒取，<a id="a-L"></a>是人名为须陀洹；<a id="a-M"></a>是人得思惟道，<a id="a-N"></a>薄淫恚痴，<a id="a-O"></a>当得斯陀含；<a id="a-P"></a>增进思惟道，<a id="a-Q"></a>断淫、<a id="a-R"></a>恚、<a id="a-S"></a>痴，<a id="a-T"></a>当得阿那含；<a id="a-U"></a>增进思惟道，<a id="a-V"></a>断色染、<a id="a-W"></a>无色染、<a id="a-X"></a>无明慢掉，<a id="a-Y"></a>得阿罗汉。<a id="a-Z"></a>是人行空、<a id="a-a"></a>无相、<a id="a-b"></a>无作解脱门，<a id="a-c"></a>得五根；<a id="a-d"></a>得五根故得无间三昧，<a id="a-e"></a>得无间三昧故得解脱智，<a id="a-f"></a>得解脱智故知所有集法皆是灭法，<a id="a-g"></a>作辟支佛。<a id="a-h"></a>是为菩萨摩诃萨法眼净。</p>
  <p id="ai">“复次，<a id="a-j"></a>舍利弗，<a id="a-k"></a>菩萨摩诃萨，<a id="a-l"></a>知是菩萨初发意行檀波罗蜜，<a id="a-m"></a>乃至行般若波罗蜜，<a id="a-n"></a>成就信根、<a id="a-o"></a>精进根；<a id="a-p"></a>善根纯厚，<a id="a-q"></a>用方便力故，<a id="a-r"></a>为众生受身，<a id="a-s"></a>若生刹利大姓，<a id="a-t"></a>若生婆罗门大姓，<a id="a-u"></a>若生居士大家，<a id="a-v"></a>若生四天王天处乃至他化自在天处。<a id="a-w"></a>是菩萨于其中住，<a id="a-x"></a>成就众生，<a id="a-y"></a>随其所乐皆给施之；<a id="a-z"></a>亦净佛世界，<a id="a-10"></a>值遇诸佛，<a id="a-11"></a>供养恭敬、<a id="a-12"></a>尊重赞叹，<a id="a-13"></a>乃至阿耨多罗三藐三菩提，<a id="a-14"></a>亦不堕声闻、<a id="a-15"></a>辟支佛地；<a id="a-16"></a>是为菩萨摩诃萨法眼净。</p>
  <p id="a17">“复次，<a id="a-18"></a>舍利弗，<a id="a-19"></a>菩萨摩诃萨，<a id="a-1A"></a>知是菩萨于阿耨多罗三藐三菩提退，<a id="a-1B"></a>知是菩萨于阿耨多罗三藐三菩提不退；<a id="a-1C"></a>知是菩萨受阿耨多罗三藐三菩提记，<a id="a-1D"></a>知是菩萨未受阿耨多罗三藐三菩提记；<a id="a-1E"></a>知是菩萨到阿鞞跋致地，<a id="a-1F"></a>知是菩萨未到阿鞞跋致地；<a id="a-1G"></a>知是菩萨具足神通，<a id="a-1H"></a>知是菩萨未具足神通；<a id="a-1I"></a>知是菩萨已具足神通，<a id="a-1J"></a>飞到十方如恒河沙等世界，<a id="a-1K"></a>见诸佛，<a id="a-1L"></a>供养恭敬，<a id="a-1M"></a>尊重赞叹；<a id="a-1N"></a>知是菩萨未得神通，<a id="a-1O"></a>当得神通；<a id="a-1P"></a>知是菩萨当净佛世界，<a id="a-1Q"></a>不净佛世界；<a id="a-1R"></a>知是菩萨成就众生，<a id="a-1S"></a>未成就众生；<a id="a-1T"></a>知是菩萨为诸佛所称誉，<a id="a-1U"></a>所不称誉；<a id="a-1V"></a>知是菩萨亲近诸佛，<a id="a-1W"></a>不亲近佛；<a id="a-1X"></a>知是菩萨寿命有量，<a id="a-1Y"></a>寿命无量；<a id="a-1Z"></a>知是菩萨得佛时，<a id="a-1a"></a>比丘众有量，<a id="a-1b"></a>比丘众无量；<a id="a-1c"></a>知是菩萨得阿耨多罗三藐三菩提时，<a id="a-1d"></a>以菩萨为僧，<a id="a-1e"></a>不以菩萨为僧；<a id="a-1f"></a>知是菩萨当修苦行难行，<a id="a-1g"></a>不修苦行难行；<a id="a-1h"></a>知是菩萨一生补处，<a id="a-1i"></a>未一生补处；<a id="a-1j"></a>知是菩萨受最后身，<a id="a-1k"></a>未受最后身；<a id="a-1l"></a>知是菩萨能坐道场，<a id="a-1m"></a>不能坐道场；<a id="a-1n"></a>知是菩萨有魔，<a id="a-1o"></a>无魔。<a id="a-1p"></a>如是，<a id="a-1q"></a>舍利弗，<a id="a-1r"></a>是为菩萨摩诃萨法眼净。</p>
  <p id="a1s">【论】释曰：<a id="a-1t"></a>菩萨摩诃萨初发心时，<a id="a-1u"></a>以肉眼见世界众生，<a id="a-1v"></a>受诸苦患，<a id="a-1w"></a>心生慈愍；<a id="a-1x"></a>学诸禅定，<a id="a-1y"></a>修得五通，<a id="a-1z"></a>以天眼遍见六道中众生，<a id="a-20"></a>受种种身心苦，<a id="a-21"></a>益加怜愍故，<a id="a-22"></a>故求慧眼以救济之。<a id="a-23"></a>得是慧眼已，<a id="a-24"></a>见众生心相种种不同，<a id="a-25"></a>云何令众生得是实法？<a id="a-26"></a>故求法眼，<a id="a-27"></a>引导众生令入法中，<a id="a-28"></a>故名法眼。<a id="a-29"></a>所谓是人随信行，<a id="a-2A"></a>是人随法行，<a id="a-2B"></a>初入无漏道。<a id="a-2C"></a>钝根者，<a id="a-2D"></a>名随信行，<a id="a-2E"></a>是人初依信力故得道，<a id="a-2F"></a>名为随信行；<a id="a-2G"></a>利根者，<a id="a-2H"></a>名随法行，<a id="a-2I"></a>是人分别诸法故得道，<a id="a-2J"></a>是名随法行。<a id="a-2K"></a>是二人，<a id="a-2L"></a>十五心中亦名为无相行；<a id="a-2M"></a>过是已往，<a id="a-2N"></a>或名须陀洹，<a id="a-2O"></a>或名斯陀含，<a id="a-2P"></a>或名阿那含。<a id="a-2Q"></a>十五心中疾速，<a id="a-2R"></a>无人能取其相者，<a id="a-2S"></a>故名无相。<a id="a-2T"></a>有人无始世界来，<a id="a-2U"></a>性常质直，<a id="a-2V"></a>好乐实事者；<a id="a-2W"></a>有人好行舍离者；<a id="a-2X"></a>有人世世常好善寂者。<a id="a-2Y"></a>好实者，<a id="a-2Z"></a>用空解脱门得道，<a id="a-2a"></a>以诸实中空为第一故；<a id="a-2b"></a>好行舍者，<a id="a-2c"></a>行无作解脱门得道；<a id="a-2d"></a>好善寂者，<a id="a-2e"></a>行无相解脱门得道。</p>
  <p id="a2f">问曰：<a id="a-2g"></a>何以说得五根？</p>
  <p id="a2h">答曰：<a id="a-2i"></a>有人言：<a id="a-2j"></a>“一切圣道，<a id="a-2k"></a>名为五根。<a id="a-2l"></a>”五根成立故，<a id="a-2m"></a>八根虽皆是善，<a id="a-2n"></a>而三无漏根无有别异，<a id="a-2o"></a>以是故但说五根。<a id="a-2p"></a>取果时相应三昧，<a id="a-2q"></a>名无间三昧；<a id="a-2r"></a>得是三昧已，<a id="a-2s"></a>得解脱智，<a id="a-2t"></a>以是解脱智断三结，<a id="a-2u"></a>得果证。<a id="a-2v"></a>有众见者，<a id="a-2w"></a>于五受众中，<a id="a-2x"></a>生我若我所。<a id="a-2y"></a>疑者，<a id="a-2z"></a>于三宝、<a id="a-30"></a>四谛中不信。<a id="a-31"></a>斋戒取者，<a id="a-32"></a>九十六种外道法中，<a id="a-33"></a>取是法望得苦解脱。</p>
  <p id="a34">问曰：<a id="a-35"></a>见谛所断十结，<a id="a-36"></a>得须陀洹果，<a id="a-37"></a>何以但说三不说七？</p>
  <p id="a38">答曰：<a id="a-39"></a>若说有众见，<a id="a-3A"></a>已说一切见结；<a id="a-3B"></a>如经说有众见，<a id="a-3C"></a>为六十二见根本故。<a id="a-3D"></a>若人著我，<a id="a-3E"></a>复思惟我为是常？<a id="a-3F"></a>为是无常？<a id="a-3G"></a>若谓无常，<a id="a-3H"></a>堕断灭中而生邪见，<a id="a-3I"></a>无有罪福；<a id="a-3J"></a>若谓为常，<a id="a-3K"></a>堕常见中而生斋戒取，<a id="a-3L"></a>计望得道，<a id="a-3M"></a>或修后世福德乐，<a id="a-3N"></a>欲得此二事故取戒。<a id="a-3O"></a>求苦乐因缘故，<a id="a-3P"></a>谓天所作，<a id="a-3Q"></a>更生见取。<a id="a-3R"></a>若说有众见，<a id="a-3S"></a>则摄是二见：<a id="a-3T"></a>边见、<a id="a-3U"></a>邪见。<a id="a-3V"></a>若说斋戒取，<a id="a-3W"></a>已说见取。<a id="a-3X"></a>余四结未拔根本，<a id="a-3Y"></a>故不说。<a id="a-3Z"></a>是十结于三界四谛所断，<a id="a-3a"></a>分别有八十八。<a id="a-3b"></a>须陀洹乃至辟支佛，<a id="a-3c"></a>分别声闻、<a id="a-3d"></a>辟支佛道，<a id="a-3e"></a>如先说。</p>
  <p id="a3f">菩萨法眼有二种：<a id="a-3g"></a>一者、<a id="a-3h"></a>分别知声闻、<a id="a-3i"></a>辟支佛方便得道门，<a id="a-3j"></a>二者、<a id="a-3k"></a>知菩萨方便得道门。<a id="a-3l"></a>声闻、<a id="a-3m"></a>辟支佛，<a id="a-3n"></a>先已处处说，<a id="a-3o"></a>今当分别菩萨法。<a id="a-3p"></a>若菩萨知是菩萨深行六波罗蜜，<a id="a-3q"></a>薄诸烦恼故，<a id="a-3r"></a>用信根、<a id="a-3s"></a>精进根及方便，<a id="a-3t"></a>为度众生故受身；<a id="a-3u"></a>是菩萨生死肉身，<a id="a-3v"></a>未得法性神通法身，<a id="a-3w"></a>以是故不说三根。<a id="a-3x"></a>未离欲故，<a id="a-3y"></a>今世行布施功德，<a id="a-3z"></a>信根、<a id="a-40"></a>精进根，<a id="a-41"></a>后世生刹利大姓，<a id="a-42"></a>乃至他化自在天。<a id="a-43"></a>先知因，<a id="a-44"></a>后知果。</p>
  <p id="a45">复次，<a id="a-46"></a>是菩萨不退者，<a id="a-47"></a>如先说不退转相，<a id="a-48"></a>亦如后阿鞞跋致品中说；<a id="a-49"></a>与此相违，<a id="a-4A"></a>名为退。<a id="a-4B"></a>不退菩萨有二种：<a id="a-4C"></a>一者、<a id="a-4D"></a>受记，<a id="a-4E"></a>二者、<a id="a-4F"></a>未受记。<a id="a-4G"></a>如首楞严三昧四种受记中说。<a id="a-4H"></a>具足神通者，<a id="a-4I"></a>于十方恒河沙世界中，<a id="a-4J"></a>一时能变化无量身，<a id="a-4K"></a>供养诸佛听法，<a id="a-4L"></a>说法度众生。<a id="a-4M"></a>是等，<a id="a-4N"></a>除佛无能及者，<a id="a-4O"></a>是为末后身。<a id="a-4P"></a>菩萨与此相违者，<a id="a-4Q"></a>名不具足。</p>
  <p id="a4R">复次，<a id="a-4S"></a>各各自地中无所少，<a id="a-4T"></a>名为具足；<a id="a-4U"></a>各各地中未成就，<a id="a-4V"></a>是不具足。<a id="a-4W"></a>得神通有二种：<a id="a-4X"></a>有用者，<a id="a-4Y"></a>不用者。<a id="a-4Z"></a>未得神通者，<a id="a-4a"></a>有菩萨新发意故，<a id="a-4b"></a>未得神通，<a id="a-4c"></a>或未离欲故，<a id="a-4d"></a>懈怠心故，<a id="a-4e"></a>行余法故，<a id="a-4f"></a>是为未得；<a id="a-4g"></a>与上相违，<a id="a-4h"></a>是为得。<a id="a-4i"></a>净佛世界，<a id="a-4j"></a>未净世界，<a id="a-4k"></a>如先说。<a id="a-4l"></a>成就众生者有二种：<a id="a-4m"></a>有先自成功德，<a id="a-4n"></a>然后度众生者；<a id="a-4o"></a>有先成就众生，<a id="a-4p"></a>后自成功德者。<a id="a-4q"></a>如宝华佛欲涅槃时，<a id="a-4r"></a>观二菩萨心，<a id="a-4s"></a>所谓弥勒、<a id="a-4t"></a>释迦文菩萨。<a id="a-4u"></a>弥勒菩萨自功德成就，<a id="a-4v"></a>弟子未成就；<a id="a-4w"></a>释迦文菩萨弟子成就，<a id="a-4x"></a>自身未成就；<a id="a-4y"></a>成多人难，<a id="a-4z"></a>自成则易。<a id="a-50"></a>作是念已，<a id="a-51"></a>入雪山谷宝窟中，<a id="a-52"></a>身放光明。<a id="a-53"></a>是时释迦文菩萨见佛，<a id="a-54"></a>其心清净，<a id="a-55"></a>一足立七日七夜，<a id="a-56"></a>以一偈赞佛，<a id="a-57"></a>以是因缘故，<a id="a-58"></a>超越九劫。<a id="a-59"></a>如是等，<a id="a-5A"></a>知成就众生、<a id="a-5B"></a>不成就众生者。<a id="a-5C"></a>诸佛称誉，<a id="a-5D"></a>如先说；<a id="a-5E"></a>与此相违，<a id="a-5F"></a>名为不称誉。<a id="a-5G"></a>亲近诸佛，<a id="a-5H"></a>无量寿命，<a id="a-5I"></a>无量比丘僧，<a id="a-5J"></a>纯菩萨为僧，<a id="a-5K"></a>不修苦行，<a id="a-5L"></a>如初品末说。<a id="a-5M"></a>一生补处者，<a id="a-5N"></a>或以相知者，<a id="a-5O"></a>如阿私陀仙人观其身相，<a id="a-5P"></a>知今世成佛。<a id="a-5Q"></a>珊若婆罗门见乳糜，<a id="a-5R"></a>知今日成佛者应食。<a id="a-5S"></a>如遍吉菩萨、<a id="a-5T"></a>观世音菩萨、<a id="a-5U"></a>文殊师利菩萨等，<a id="a-5V"></a>见是菩萨如诸佛相，<a id="a-5W"></a>知当成佛，<a id="a-5X"></a>如是等。<a id="a-5Y"></a>坐道场者，<a id="a-5Z"></a>有菩萨见菩萨行处，<a id="a-5a"></a>地下有金刚地持是菩萨；<a id="a-5b"></a>又见天龙鬼神，<a id="a-5c"></a>持种种供养具，<a id="a-5d"></a>送至道场，<a id="a-5e"></a>如是等知坐道场。<a id="a-5f"></a>有魔者，<a id="a-5g"></a>宿世遮他行道，<a id="a-5h"></a>及种种求佛道因缘，<a id="a-5i"></a>不喜行慈，<a id="a-5j"></a>好行空等余法，<a id="a-5k"></a>如是等因缘，<a id="a-5l"></a>以宿世破他行道，<a id="a-5m"></a>故有魔破坏。</p>
  <p id="a5n">问曰：<a id="a-5o"></a>云何末后身菩萨，<a id="a-5p"></a>受恶业报，<a id="a-5q"></a>有魔来坏？</p>
  <p id="a5r">答曰：<a id="a-5s"></a>菩萨以种种门入佛道，<a id="a-5t"></a>或从悲门，<a id="a-5u"></a>或从精进、<a id="a-5v"></a>智慧门入佛道。<a id="a-5w"></a>是菩萨行精进、<a id="a-5x"></a>智慧门，<a id="a-5y"></a>不行悲心，<a id="a-5z"></a>好行精进、<a id="a-60"></a>智慧故；<a id="a-61"></a>譬如贵人，<a id="a-62"></a>虽有种种好衣，<a id="a-63"></a>或时著一，<a id="a-64"></a>余者不著。<a id="a-65"></a>菩萨亦如是，<a id="a-66"></a>修种种行以求佛道，<a id="a-67"></a>或行精进、<a id="a-68"></a>智慧道，<a id="a-69"></a>息慈悲心。<a id="a-6A"></a>破行道者，<a id="a-6B"></a>增上慢故，<a id="a-6C"></a>诸长寿天、<a id="a-6D"></a>龙、<a id="a-6E"></a>鬼、<a id="a-6F"></a>神不识方便者，<a id="a-6G"></a>见作恶行因缘，<a id="a-6H"></a>苦不受报，<a id="a-6I"></a>生断灭见，<a id="a-6J"></a>是故佛现受报；<a id="a-6K"></a>是故虽无罪因缘实魔来，<a id="a-6L"></a>以方便力，<a id="a-6M"></a>故现有魔。<a id="a-6N"></a>如是等一切声闻、<a id="a-6O"></a>辟支佛、<a id="a-6P"></a>菩萨种种方便门，<a id="a-6Q"></a>令众生入道，<a id="a-6R"></a>是名法眼净。</p>
  <p id="a6S">【经】舍利弗白佛言：<a id="a-6T"></a>“世尊，<a id="a-6U"></a>云何菩萨摩诃萨佛眼净？<a id="a-6V"></a>”</p>
  <p id="a6W">佛告舍利弗：<a id="a-6X"></a>“有菩萨摩诃萨求佛道心，<a id="a-6Y"></a>次第入如金刚三昧，<a id="a-6Z"></a>得一切种智。<a id="a-6a"></a>尔时，<a id="a-6b"></a>成就十力、<a id="a-6c"></a>四无所畏、<a id="a-6d"></a>四无碍智、<a id="a-6e"></a>十八不共法、<a id="a-6f"></a>大慈大悲。<a id="a-6g"></a>是菩萨摩诃萨用一切种智，<a id="a-6h"></a>一切法中，<a id="a-6i"></a>无法不见，<a id="a-6j"></a>无法不闻，<a id="a-6k"></a>无法不知，<a id="a-6l"></a>无法不识。<a id="a-6m"></a>舍利弗，<a id="a-6n"></a>是为菩萨摩诃萨得阿耨多罗三藐三菩提时佛眼净。</p>
  <p id="a6o">“如是，<a id="a-6p"></a>舍利弗，<a id="a-6q"></a>菩萨摩诃萨欲得五眼，<a id="a-6r"></a>当学六波罗蜜。<a id="a-6s"></a>何以故？<a id="a-6t"></a>舍利弗，<a id="a-6u"></a>是六波罗蜜中，<a id="a-6v"></a>摄一切善法，<a id="a-6w"></a>若声闻法、<a id="a-6x"></a>辟支佛法、<a id="a-6y"></a>菩萨法、<a id="a-6z"></a>佛法。<a id="a-70"></a>舍利弗，<a id="a-71"></a>若有实语，<a id="a-72"></a>能摄一切善法者，<a id="a-73"></a>般若波罗蜜是。<a id="a-74"></a>舍利弗，<a id="a-75"></a>般若波罗蜜能生五眼，<a id="a-76"></a>菩萨学五眼者，<a id="a-77"></a>得阿耨多罗三藐三菩提。<a id="a-78"></a>”</p>
  <p id="a79">【论】释曰：<a id="a-7A"></a>菩萨住十地中，<a id="a-7B"></a>具足六波罗蜜，<a id="a-7C"></a>乃至一切种智。<a id="a-7D"></a>菩萨入如金刚三昧，<a id="a-7E"></a>破诸烦恼习，<a id="a-7F"></a>即时得诸佛无碍解脱，<a id="a-7G"></a>即生佛眼，<a id="a-7H"></a>所谓一切种智、<a id="a-7I"></a>十力、<a id="a-7J"></a>四无所畏、<a id="a-7K"></a>四无碍智，<a id="a-7L"></a>乃至大慈大悲等诸功德，<a id="a-7M"></a>是名佛眼。</p>
  <p id="a7N">问曰：<a id="a-7O"></a>智慧见物是眼相，<a id="a-7P"></a>云何大慈悲等名为眼？</p>
  <p id="a7Q">答曰：<a id="a-7R"></a>诸功德皆与慧眼相应故，<a id="a-7S"></a>通名为眼。</p>
  <p id="a7T">复次，<a id="a-7U"></a>慈悲心有三种：<a id="a-7V"></a>众生缘、<a id="a-7W"></a>法缘、<a id="a-7X"></a>无缘。<a id="a-7Y"></a>凡夫人，<a id="a-7Z"></a>众生缘；<a id="a-7a"></a>声闻、<a id="a-7b"></a>辟支佛及菩萨，<a id="a-7c"></a>初众生缘，<a id="a-7d"></a>后法缘；<a id="a-7e"></a>诸佛善修行毕竟空故，<a id="a-7f"></a>名为无缘，<a id="a-7g"></a>是故慈悲亦名佛眼。<a id="a-7h"></a>已说佛眼，<a id="a-7i"></a>今说佛眼所用：<a id="a-7j"></a>是眼无法不见、<a id="a-7k"></a>不闻、<a id="a-7l"></a>不知、<a id="a-7m"></a>不识。</p>
  <p id="a7n">复次，<a id="a-7o"></a>有人谓十住菩萨与佛无有差别，<a id="a-7p"></a>如遍吉、<a id="a-7q"></a>文殊师利、<a id="a-7r"></a>观世音等，<a id="a-7s"></a>具足佛十力功德等而不作佛，<a id="a-7t"></a>为广度众生故，<a id="a-7u"></a>是故生疑；<a id="a-7v"></a>以是故说佛眼相，<a id="a-7w"></a>十方众生及诸法中，<a id="a-7x"></a>无不见，<a id="a-7y"></a>无不闻。<a id="a-7z"></a>是诸菩萨，<a id="a-80"></a>于余菩萨为大，<a id="a-81"></a>比于佛不能遍知；<a id="a-82"></a>如月光明虽大，<a id="a-83"></a>于日则不现。</p>
  <p id="a84">问曰：<a id="a-85"></a>眼为见相，<a id="a-86"></a>云何说闻？</p>
  <p id="a87">答曰：<a id="a-88"></a>众生智慧，<a id="a-89"></a>从六情生，<a id="a-8A"></a>知六尘。<a id="a-8B"></a>人谓佛有所不闻，<a id="a-8C"></a>如外经书中或有所不闻，<a id="a-8D"></a>是故佛智慧无所不闻。<a id="a-8E"></a>又耳识因缘生智慧，<a id="a-8F"></a>智慧所知，<a id="a-8G"></a>言无法不闻。</p>
  <p id="a8H">问曰：<a id="a-8I"></a>何以故三识所知合为一？<a id="a-8J"></a>三识所知别为三？<a id="a-8K"></a>眼名为见，<a id="a-8L"></a>耳名为闻，<a id="a-8M"></a>意知名为识，<a id="a-8N"></a>鼻、<a id="a-8O"></a>舌、<a id="a-8P"></a>身识名为觉？</p>
  <p id="a8Q">答曰：<a id="a-8R"></a>是三识助道法多，<a id="a-8S"></a>是故别说；<a id="a-8T"></a>余三识不尔，<a id="a-8U"></a>是故合说。<a id="a-8V"></a>是三识但知世间事，<a id="a-8W"></a>是故合为一；<a id="a-8X"></a>余三亦知世间，<a id="a-8Y"></a>亦知出世间，<a id="a-8Z"></a>是故别说。</p>
  <p id="a8a">复次，<a id="a-8b"></a>是三识但缘无记法；<a id="a-8c"></a>余三识或缘善，<a id="a-8d"></a>或缘不善，<a id="a-8e"></a>或缘无记。</p>
  <p id="a8f">复次，<a id="a-8g"></a>是三识能生三乘因缘，<a id="a-8h"></a>如眼见佛及佛弟子，<a id="a-8i"></a>耳闻法，<a id="a-8j"></a>心筹量、<a id="a-8k"></a>正忆念，<a id="a-8l"></a>如是等种种差别。<a id="a-8m"></a>以是故，<a id="a-8n"></a>六识所知事，<a id="a-8o"></a>分为四分。<a id="a-8p"></a>一切种智者，<a id="a-8q"></a>如人眼见近不见远，<a id="a-8r"></a>见外不见内，<a id="a-8s"></a>见粗不见细，<a id="a-8t"></a>见东不见西，<a id="a-8u"></a>见此不见彼，<a id="a-8v"></a>见和合不见散，<a id="a-8w"></a>见生时不见灭时。<a id="a-8x"></a>肉眼见，<a id="a-8y"></a>天眼不见：<a id="a-8z"></a>眼根成就，<a id="a-90"></a>未离欲凡夫人故无天眼。<a id="a-91"></a>天眼见，<a id="a-92"></a>慧眼不见：<a id="a-93"></a>凡夫人得天眼神通故，<a id="a-94"></a>无慧眼。<a id="a-95"></a>慧眼见，<a id="a-96"></a>法眼不见：<a id="a-97"></a>未离欲声闻圣人，<a id="a-98"></a>不知种种度众生道故，<a id="a-99"></a>无法眼。<a id="a-9A"></a>法眼见，<a id="a-9B"></a>佛眼不见：<a id="a-9C"></a>菩萨得道种智，<a id="a-9D"></a>知种种度众生道；<a id="a-9E"></a>未成佛故无佛眼。</p>
  <p id="a9F">复次，<a id="a-9G"></a>肉眼、<a id="a-9H"></a>天眼见，<a id="a-9I"></a>慧眼、<a id="a-9J"></a>法眼、<a id="a-9K"></a>佛眼不见：<a id="a-9L"></a>凡夫人眼根成就，<a id="a-9M"></a>得天眼神通故；<a id="a-9N"></a>无慧眼、<a id="a-9O"></a>法眼、<a id="a-9P"></a>佛眼。<a id="a-9Q"></a>肉眼、<a id="a-9R"></a>慧眼见，<a id="a-9S"></a>法眼、<a id="a-9T"></a>佛眼不见：<a id="a-9U"></a>眼根成就；<a id="a-9V"></a>声闻圣人不知种种度众生道故，<a id="a-9W"></a>无法眼，<a id="a-9X"></a>声闻人故无佛眼。<a id="a-9Y"></a>肉眼、<a id="a-9Z"></a>法眼见，<a id="a-9a"></a>佛眼不见：<a id="a-9b"></a>初得无生忍，<a id="a-9c"></a>未受法性生身菩萨，<a id="a-9d"></a>得道种智；<a id="a-9e"></a>未成佛故无佛眼。<a id="a-9f"></a>天眼、<a id="a-9g"></a>慧眼见，<a id="a-9h"></a>法眼、<a id="a-9i"></a>佛眼不见：<a id="a-9j"></a>离欲声闻圣人，<a id="a-9k"></a>得天眼神通；<a id="a-9l"></a>非菩萨故无道种智，<a id="a-9m"></a>无道种智故无法眼，<a id="a-9n"></a>声闻人故无佛眼。<a id="a-9o"></a>天眼、<a id="a-9p"></a>法眼见，<a id="a-9q"></a>佛眼不见：<a id="a-9r"></a>得菩萨神通，<a id="a-9s"></a>知种种度众生道；<a id="a-9t"></a>未成佛故无佛眼。<a id="a-9u"></a>慧眼、<a id="a-9v"></a>法眼见，<a id="a-9w"></a>佛眼不见：<a id="a-9x"></a>菩萨得无生法忍，<a id="a-9y"></a>得无生法忍已，<a id="a-9z"></a>能观一切众生得道因缘，<a id="a-A0"></a>以种种道而度脱之；<a id="a-A1"></a>未成佛故无佛眼。</p>
  <p id="aA2">复次，<a id="a-A3"></a>肉眼、<a id="a-A4"></a>天眼、<a id="a-A5"></a>慧眼见，<a id="a-A6"></a>法眼、<a id="a-A7"></a>佛眼不见：<a id="a-A8"></a>眼根成就，<a id="a-A9"></a>声闻圣人得天眼神通；<a id="a-AA"></a>无道种智故无法眼，<a id="a-AB"></a>声闻人故无佛眼。<a id="a-AC"></a>天眼、<a id="a-AD"></a>慧眼、<a id="a-AE"></a>法眼见，<a id="a-AF"></a>佛眼不见：<a id="a-AG"></a>法性生身菩萨，<a id="a-AH"></a>具六神通，<a id="a-AI"></a>以种种道度众生；<a id="a-AJ"></a>未成佛故无佛眼。</p>
  <p id="aAK">复次，<a id="a-AL"></a>肉眼、<a id="a-AM"></a>天眼、<a id="a-AN"></a>慧眼、<a id="a-AO"></a>法眼见，<a id="a-AP"></a>佛眼不见：<a id="a-AQ"></a>初得无生法忍菩萨，<a id="a-AR"></a>未舍肉身，<a id="a-AS"></a>得菩萨神通，<a id="a-AT"></a>无生法忍、<a id="a-AU"></a>道种智具足；<a id="a-AV"></a>未成佛故无佛眼。</p>
  <p id="aAW">如是等，<a id="a-AX"></a>不名无法不见、<a id="a-AY"></a>闻、<a id="a-AZ"></a>觉、<a id="a-Aa"></a>识。<a id="a-Ab"></a>若以佛眼观诸法，<a id="a-Ac"></a>是名无所不见，<a id="a-Ad"></a>无所不闻，<a id="a-Ae"></a>无所不觉，<a id="a-Af"></a>无所不识。<a id="a-Ag"></a>五尘随义分别，<a id="a-Ah"></a>亦如是。<a id="a-Ai"></a>三乘等诸善法，<a id="a-Aj"></a>是五眼因缘。<a id="a-Ak"></a>诸善法，<a id="a-Al"></a>六波罗蜜摄；<a id="a-Am"></a>是六波罗蜜，<a id="a-An"></a>般若波罗蜜为本。<a id="a-Ao"></a>以是故，<a id="a-Ap"></a>说般若波罗蜜能生五眼，<a id="a-Aq"></a>菩萨渐渐学是五眼，<a id="a-Ar"></a>不久当作佛。</p>
  <p id="aAs">【经】“舍利弗，<a id="a-At"></a>有菩萨摩诃萨，<a id="a-Au"></a>行般若波罗蜜时，<a id="a-Av"></a>修神通波罗蜜，<a id="a-Aw"></a>以是神通波罗蜜，<a id="a-Ax"></a>受种种如意事：<a id="a-Ay"></a>能动大地；<a id="a-Az"></a>变一身为无数身，<a id="a-B0"></a>无数身还为一身；<a id="a-B1"></a>隐显自在，<a id="a-B2"></a>山壁树木，<a id="a-B3"></a>皆过无碍，<a id="a-B4"></a>如行空中；<a id="a-B5"></a>履水如地，<a id="a-B6"></a>凌虚如鸟，<a id="a-B7"></a>出没地中，<a id="a-B8"></a>如出入水；<a id="a-B9"></a>身出烟焰，<a id="a-BA"></a>如大火聚；<a id="a-BB"></a>身中出水，<a id="a-BC"></a>如雪山水流；<a id="a-BD"></a>日月天德，<a id="a-BE"></a>威力难当，<a id="a-BF"></a>而能摩扪；<a id="a-BG"></a>乃至梵天，<a id="a-BH"></a>身得自在。<a id="a-BI"></a>亦不著是如意神通，<a id="a-BJ"></a>神通事及己身，<a id="a-BK"></a>皆不可得，<a id="a-BL"></a>自性空故，<a id="a-BM"></a>自性离故，<a id="a-BN"></a>自性无生故。<a id="a-BO"></a>不作是念：<a id="a-BP"></a>‘我得如意神通。<a id="a-BQ"></a>’除为萨婆若心。<a id="a-BR"></a>如是，<a id="a-BS"></a>舍利弗，<a id="a-BT"></a>菩萨摩诃萨行般若波罗蜜时，<a id="a-BU"></a>得如意神通智证。</p>
  <p id="aBV">“是菩萨以天耳净，<a id="a-BW"></a>过于人耳，<a id="a-BX"></a>闻二种声：<a id="a-BY"></a>天声、<a id="a-BZ"></a>人声。<a id="a-Ba"></a>亦不著是天耳神通，<a id="a-Bb"></a>天耳与声及己身，<a id="a-Bc"></a>皆不可得，<a id="a-Bd"></a>自性空故，<a id="a-Be"></a>自性离故，<a id="a-Bf"></a>自性无生故。<a id="a-Bg"></a>不作是念：<a id="a-Bh"></a>‘我有是天耳。<a id="a-Bi"></a>’除为萨婆若心。<a id="a-Bj"></a>如是，<a id="a-Bk"></a>舍利弗，<a id="a-Bl"></a>菩萨摩诃萨行般若波罗蜜时，<a id="a-Bm"></a>得天耳神通智证。</p>
  <p id="aBn">“是菩萨如实知他众生心：<a id="a-Bo"></a>若欲心，<a id="a-Bp"></a>如实知欲心；<a id="a-Bq"></a>离欲心，<a id="a-Br"></a>如实知离欲心；<a id="a-Bs"></a>瞋心，<a id="a-Bt"></a>如实知瞋心；<a id="a-Bu"></a>离瞋心，<a id="a-Bv"></a>如实知离瞋心；<a id="a-Bw"></a>痴心，<a id="a-Bx"></a>如实知痴心；<a id="a-By"></a>离痴心，<a id="a-Bz"></a>如实知离痴心；<a id="a-C0"></a>渴爱心，<a id="a-C1"></a>如实知渴爱心；<a id="a-C2"></a>无渴爱心，<a id="a-C3"></a>如实知无渴爱心；<a id="a-C4"></a>有受心，<a id="a-C5"></a>如实知有受心；<a id="a-C6"></a>无受心，<a id="a-C7"></a>如实知无受心；<a id="a-C8"></a>摄心，<a id="a-C9"></a>如实知摄心；<a id="a-CA"></a>散心，<a id="a-CB"></a>如实知散心；<a id="a-CC"></a>小心，<a id="a-CD"></a>如实知小心；<a id="a-CE"></a>大心，<a id="a-CF"></a>如实知大心；<a id="a-CG"></a>定心，<a id="a-CH"></a>如实知定心；<a id="a-CI"></a>乱心，<a id="a-CJ"></a>如实知乱心；<a id="a-CK"></a>解脱心，<a id="a-CL"></a>如实知解脱心；<a id="a-CM"></a>不解脱心，<a id="a-CN"></a>如实知不解脱心；<a id="a-CO"></a>有上心，<a id="a-CP"></a>如实知有上心；<a id="a-CQ"></a>无上心，<a id="a-CR"></a>如实知无上心。<a id="a-CS"></a>亦不著是心！<a id="a-CT"></a>何以故？<a id="a-CU"></a>是心非心相，<a id="a-CV"></a>不可思议故，<a id="a-CW"></a>自性空故，<a id="a-CX"></a>自性离故，<a id="a-CY"></a>自性无生故。<a id="a-CZ"></a>不作是念：<a id="a-Ca"></a>‘我得他心智证。<a id="a-Cb"></a>’除为萨婆若心。<a id="a-Cc"></a>如是，<a id="a-Cd"></a>舍利弗，<a id="a-Ce"></a>菩萨摩诃萨行般若波罗蜜时，<a id="a-Cf"></a>得他心神通智证。</p>
  <p id="aCg">“是菩萨以宿命智证通，<a id="a-Ch"></a>念一心乃至百心，<a id="a-Ci"></a>念一日乃至百日，<a id="a-Cj"></a>念一月乃至百月，<a id="a-Ck"></a>念一岁乃至百岁，<a id="a-Cl"></a>念一劫乃至百劫，<a id="a-Cm"></a>无数百劫，<a id="a-Cn"></a>无数千劫，<a id="a-Co"></a>无数百千劫，<a id="a-Cp"></a>乃至无数百千万亿劫世，<a id="a-Cq"></a>‘我是处如是姓，<a id="a-Cr"></a>如是名，<a id="a-Cs"></a>如是生，<a id="a-Ct"></a>如是食，<a id="a-Cu"></a>如是久住，<a id="a-Cv"></a>如是寿限，<a id="a-Cw"></a>如是长寿，<a id="a-Cx"></a>如是受苦乐；<a id="a-Cy"></a>我是中死、<a id="a-Cz"></a>生彼处，<a id="a-D0"></a>彼处死、<a id="a-D1"></a>生是处，<a id="a-D2"></a>有相有因缘。<a id="a-D3"></a>’亦不著是宿命神通，<a id="a-D4"></a>宿命神通事及己身，<a id="a-D5"></a>皆不可得，<a id="a-D6"></a>自性空故，<a id="a-D7"></a>自性离故，<a id="a-D8"></a>自性无生故。<a id="a-D9"></a>不作是念：<a id="a-DA"></a>‘我有是宿命神通。<a id="a-DB"></a>’除为萨婆若心。<a id="a-DC"></a>如是，<a id="a-DD"></a>舍利弗，<a id="a-DE"></a>菩萨摩诃萨行般若波罗蜜时，<a id="a-DF"></a>得宿命神通智证。</p>
  <p id="aDG">“是菩萨以天眼见众生：<a id="a-DH"></a>死时、<a id="a-DI"></a>生时，<a id="a-DJ"></a>端正、<a id="a-DK"></a>丑陋，<a id="a-DL"></a>恶处、<a id="a-DM"></a>好处，<a id="a-DN"></a>若大、<a id="a-DO"></a>若小。<a id="a-DP"></a>知众生随业因缘：<a id="a-DQ"></a>是诸众生，<a id="a-DR"></a>身恶业成就，<a id="a-DS"></a>口恶业成就，<a id="a-DT"></a>意恶业成就，<a id="a-DU"></a>故谤毁圣人，<a id="a-DV"></a>受邪见因缘故，<a id="a-DW"></a>身坏堕恶道，<a id="a-DX"></a>生地狱中；<a id="a-DY"></a>是诸众生，<a id="a-DZ"></a>身善业成就，<a id="a-Da"></a>口善业成就，<a id="a-Db"></a>意善业成就，<a id="a-Dc"></a>不谤毁圣人，<a id="a-Dd"></a>受正见因缘故，<a id="a-De"></a>命终入善道，<a id="a-Df"></a>生天上。<a id="a-Dg"></a>亦不著是天眼通，<a id="a-Dh"></a>天眼通事及己身，<a id="a-Di"></a>皆不可得，<a id="a-Dj"></a>自性空故，<a id="a-Dk"></a>自性离故，<a id="a-Dl"></a>自性无生故。<a id="a-Dm"></a>不作是念：<a id="a-Dn"></a>‘我有是天眼神通。<a id="a-Do"></a>’除为萨婆若心。<a id="a-Dp"></a>如是，<a id="a-Dq"></a>舍利弗，<a id="a-Dr"></a>菩萨摩诃萨行般若波罗蜜时，<a id="a-Ds"></a>得天眼神通智证。<a id="a-Dt"></a>亦见十方如恒河沙等世界中众生生死，<a id="a-Du"></a>乃至生天上；<a id="a-Dv"></a>四神通亦如是。<a id="a-Dw"></a>是菩萨摩诃萨漏尽神通，<a id="a-Dx"></a>虽得漏尽神通，<a id="a-Dy"></a>不堕声闻、<a id="a-Dz"></a>辟支佛地；<a id="a-E0"></a>乃至阿耨多罗三藐三菩提，<a id="a-E1"></a>亦不依异法。<a id="a-E2"></a>亦不著是漏尽神通，<a id="a-E3"></a>漏尽神通事及己身，<a id="a-E4"></a>皆不可得，<a id="a-E5"></a>自性空故，<a id="a-E6"></a>自性离故，<a id="a-E7"></a>自性无生故。<a id="a-E8"></a>不作是念：<a id="a-E9"></a>‘我得漏尽神通。<a id="a-EA"></a>’除为萨婆若心。<a id="a-EB"></a>如是，<a id="a-EC"></a>舍利弗，<a id="a-ED"></a>菩萨摩诃萨行般若波罗蜜时，<a id="a-EE"></a>得漏尽神通智证。</p>
  <p id="aEF">“如是，<a id="a-EG"></a>舍利弗，<a id="a-EH"></a>菩萨摩诃萨行般若波罗蜜时，<a id="a-EI"></a>具足神通波罗蜜；<a id="a-EJ"></a>具足神通波罗蜜已，<a id="a-EK"></a>增益阿耨多罗三藐三菩提。<a id="a-EL"></a>”</p>
  <p id="aEM">【论】释曰：<a id="a-EN"></a>如大海中有种种宝珠，<a id="a-EO"></a>有能杀毒，<a id="a-EP"></a>有能遮鬼，<a id="a-EQ"></a>有能破病，<a id="a-ER"></a>有能除寒热、<a id="a-ES"></a>饥渴，<a id="a-ET"></a>有能随人所愿皆能与者，<a id="a-EU"></a>如是等无量无数宝珠。<a id="a-EV"></a>大乘海中亦如是，<a id="a-EW"></a>有种种菩萨宝，<a id="a-EX"></a>有菩萨能破三恶，<a id="a-EY"></a>有能开三善门，<a id="a-EZ"></a>有能生五眼，<a id="a-Ea"></a>有能修行神通波罗蜜。<a id="a-Eb"></a>是故诸菩萨，<a id="a-Ec"></a>能为奇特希有之事，<a id="a-Ed"></a>所谓取水相多、<a id="a-Ee"></a>地相少，<a id="a-Ef"></a>则能随意动地；<a id="a-Eg"></a>一身能多，<a id="a-Eh"></a>多身能一；<a id="a-Ei"></a>虚空中常有微尘满中，<a id="a-Ej"></a>是人离欲、<a id="a-Ek"></a>福德因缘故，<a id="a-El"></a>集诸微尘以为诸身，<a id="a-Em"></a>令皆相似。<a id="a-En"></a>有人言：<a id="a-Eo"></a>“诸非人恭敬是离欲菩萨，<a id="a-Ep"></a>入其身中，<a id="a-Eq"></a>随其意所欲变化，<a id="a-Er"></a>则皆能化。<a id="a-Es"></a>转轮圣王未离欲，<a id="a-Et"></a>少有福德因缘故，<a id="a-Eu"></a>诸鬼神尚为其使，<a id="a-Ev"></a>何况离欲行无量心人！<a id="a-Ew"></a>”</p>
  <p id="aEx">复次，<a id="a-Ey"></a>是心相无有住处，<a id="a-Ez"></a>若内、<a id="a-F0"></a>若外，<a id="a-F1"></a>若大、<a id="a-F2"></a>若小，<a id="a-F3"></a>以禅定力故，<a id="a-F4"></a>其心调柔，<a id="a-F5"></a>疾遍诸身，<a id="a-F6"></a>还复亦速；<a id="a-F7"></a>譬如千头龙，<a id="a-F8"></a>眼、<a id="a-F9"></a>耳各有二千，<a id="a-FA"></a>及有千口，<a id="a-FB"></a>心一时用。<a id="a-FC"></a>龙及粗身尚尔，<a id="a-FD"></a>何况菩萨！<a id="a-FE"></a>有人言：<a id="a-FF"></a>“坐禅人事，<a id="a-FG"></a>所有力势，<a id="a-FH"></a>不可思议。<a id="a-FI"></a>”故一身为无量身，<a id="a-FJ"></a>无量身为一身。<a id="a-FK"></a>石壁无碍者，<a id="a-FL"></a>取石壁虚空相，<a id="a-FM"></a>微尘开辟，<a id="a-FN"></a>如橛入土。<a id="a-FO"></a>履水者，<a id="a-FP"></a>取地相多，<a id="a-FQ"></a>故履水如地；<a id="a-FR"></a>取水相多，<a id="a-FS"></a>故入地如水；<a id="a-FT"></a>取火相多，<a id="a-FU"></a>故身出烟焰。<a id="a-FV"></a>扪摸日月者，<a id="a-FW"></a>神通不可思议力故，<a id="a-FX"></a>令手及日月。<a id="a-FY"></a>入火定故，<a id="a-FZ"></a>月不能令冷；<a id="a-Fa"></a>入水定故，<a id="a-Fb"></a>日不能令热。</p>
  <p id="aFc">问曰：<a id="a-Fd"></a>是神通力乃至四禅中，<a id="a-Fe"></a>此何以言，<a id="a-Ff"></a>但至梵世身得自在？</p>
  <p id="aFg">答曰：<a id="a-Fh"></a>此先已说，<a id="a-Fi"></a>梵是初门故，<a id="a-Fj"></a>言梵世则说一切色界。<a id="a-Fk"></a>又世人皆贵梵王，<a id="a-Fl"></a>以为世界主故。<a id="a-Fm"></a>又是菩萨不欲于欲界散乱心，<a id="a-Fn"></a>现其自在，<a id="a-Fo"></a>是故乃至离欲人中，<a id="a-Fp"></a>能有所作。<a id="a-Fq"></a>如是神通相无量无数，<a id="a-Fr"></a>为易解故，<a id="a-Fs"></a>少说譬喻。<a id="a-Ft"></a>诸外道于此神通，<a id="a-Fu"></a>有二事错：<a id="a-Fv"></a>一者、<a id="a-Fw"></a>起吾我心，<a id="a-Fx"></a>我能起是事而生憍慢；<a id="a-Fy"></a>二者、<a id="a-Fz"></a>著是神通，<a id="a-G0"></a>譬如贪人著宝。<a id="a-G1"></a>以是故外道神通，<a id="a-G2"></a>不及圣人神通。<a id="a-G3"></a>菩萨于是神通力，<a id="a-G4"></a>知一切法自性不生，<a id="a-G5"></a>故不著；<a id="a-G6"></a>但念一切种智，<a id="a-G7"></a>为度众生故。<a id="a-G8"></a>余五神通亦如是，<a id="a-G9"></a>如其法分别，<a id="a-GA"></a>先说其相，<a id="a-GB"></a>后皆说空。<a id="a-GC"></a>六神通余义，<a id="a-GD"></a>如赞菩萨品中五神通义说。<a id="a-GE"></a>以是六神通广利益众生，<a id="a-GF"></a>故说具足得如是神通，<a id="a-GG"></a>增益阿耨多罗三藐三菩提。</p>
  <p id="aGH">【经】“舍利弗，<a id="a-GI"></a>有菩萨摩诃萨行般若波罗蜜时，<a id="a-GJ"></a>住檀波罗蜜，<a id="a-GK"></a>净萨婆若道，<a id="a-GL"></a>毕竟空，<a id="a-GM"></a>不生悭心故。<a id="a-GN"></a>舍利弗，<a id="a-GO"></a>有菩萨摩诃萨行般若波罗蜜时，<a id="a-GP"></a>住尸罗波罗蜜，<a id="a-GQ"></a>净萨婆若道，<a id="a-GR"></a>毕竟空，<a id="a-GS"></a>罪不罪不著故。<a id="a-GT"></a>舍利弗，<a id="a-GU"></a>有菩萨摩诃萨行般若波罗蜜时，<a id="a-GV"></a>住羼提波罗蜜，<a id="a-GW"></a>净萨婆若道，<a id="a-GX"></a>毕竟空，<a id="a-GY"></a>不瞋故。<a id="a-GZ"></a>舍利弗，<a id="a-Ga"></a>有菩萨摩诃萨行般若波罗蜜时，<a id="a-Gb"></a>住毗梨耶波罗蜜，<a id="a-Gc"></a>净萨婆若道，<a id="a-Gd"></a>毕竟空，<a id="a-Ge"></a>身心精进不懈怠故。<a id="a-Gf"></a>舍利弗，<a id="a-Gg"></a>有菩萨摩诃萨行般若波罗蜜时，<a id="a-Gh"></a>住禅波罗蜜，<a id="a-Gi"></a>净萨婆若道，<a id="a-Gj"></a>毕竟空，<a id="a-Gk"></a>不乱不味故。<a id="a-Gl"></a>舍利弗，<a id="a-Gm"></a>有菩萨摩诃萨行般若波罗蜜时，<a id="a-Gn"></a>住般若波罗蜜，<a id="a-Go"></a>净萨婆若道，<a id="a-Gp"></a>毕竟空，<a id="a-Gq"></a>不生痴心故。<a id="a-Gr"></a>如是，<a id="a-Gs"></a>舍利弗，<a id="a-Gt"></a>菩萨摩诃萨行般若波罗蜜时，<a id="a-Gu"></a>住六波罗蜜，<a id="a-Gv"></a>净萨婆若道，<a id="a-Gw"></a>毕竟空故，<a id="a-Gx"></a>不来不去故，<a id="a-Gy"></a>不施不受故，<a id="a-Gz"></a>非戒非犯故，<a id="a-H0"></a>非忍非瞋故，<a id="a-H1"></a>不进不怠故，<a id="a-H2"></a>不定不乱故，<a id="a-H3"></a>不智不愚故。<a id="a-H4"></a>尔时，<a id="a-H5"></a>菩萨摩诃萨，<a id="a-H6"></a>不分别布施不布施、<a id="a-H7"></a>持戒犯戒、<a id="a-H8"></a>忍辱瞋恚、<a id="a-H9"></a>精进懈怠、<a id="a-HA"></a>定心乱心、<a id="a-HB"></a>智慧愚痴，<a id="a-HC"></a>不分别毁害轻慢恭敬！<a id="a-HD"></a>何以故？<a id="a-HE"></a>舍利弗，<a id="a-HF"></a>无生法中，<a id="a-HG"></a>无有受毁者，<a id="a-HH"></a>无有受害者，<a id="a-HI"></a>无有受轻慢恭敬者。<a id="a-HJ"></a>舍利弗，<a id="a-HK"></a>菩萨摩诃萨行般若波罗蜜，<a id="a-HL"></a>得如是诸功德，<a id="a-HM"></a>声闻、<a id="a-HN"></a>辟支佛所无有。<a id="a-HO"></a>得是功德具足，<a id="a-HP"></a>成就众生，<a id="a-HQ"></a>净佛世界，<a id="a-HR"></a>得一切种智！<a id="a-HS"></a>”</p>
  <p id="aHT">【论】释曰：<a id="a-HU"></a>是菩萨初发意，<a id="a-HV"></a>行般若波罗蜜，<a id="a-HW"></a>渐行余功德，<a id="a-HX"></a>所谓檀波罗蜜等。<a id="a-HY"></a>菩萨住檀波罗蜜，<a id="a-HZ"></a>修治萨婆若道，<a id="a-Ha"></a>观一切法毕竟空，<a id="a-Hb"></a>不生悭贪心；<a id="a-Hc"></a>以是二事故，<a id="a-Hd"></a>开萨婆若道。<a id="a-He"></a>所以者何？<a id="a-Hf"></a>毕竟空中，<a id="a-Hg"></a>无有悭贪，<a id="a-Hh"></a>悭贪根本断故，<a id="a-Hi"></a>具足檀波罗蜜；<a id="a-Hj"></a>具足檀波罗蜜故，<a id="a-Hk"></a>庄严般若波罗蜜。<a id="a-Hl"></a>乃至般若波罗蜜毕竟空故，<a id="a-Hm"></a>常不生痴心。<a id="a-Hn"></a>所以者何？<a id="a-Ho"></a>此中佛自说：<a id="a-Hp"></a>“一切法不来不去，<a id="a-Hq"></a>无施无受故，<a id="a-Hr"></a>乃至不智不愚故。<a id="a-Hs"></a>”</p>
  <p id="aHt">问曰：<a id="a-Hu"></a>若能如是观，<a id="a-Hv"></a>行六波罗蜜，<a id="a-Hw"></a>得何等利益？</p>
  <p id="aHx">答曰：<a id="a-Hy"></a>此中佛自说：<a id="a-Hz"></a>“是菩萨不念有所施与、<a id="a-I0"></a>无所施与。<a id="a-I1"></a>”若念有施，<a id="a-I2"></a>入虚诳法中，<a id="a-I3"></a>又著布施心生憍慢；<a id="a-I4"></a>若念无所施，<a id="a-I5"></a>即堕邪见中。<a id="a-I6"></a>是布施论议，<a id="a-I7"></a>是佛法中初门，<a id="a-I8"></a>云何言无？<a id="a-I9"></a>乃至不念有痴有慧！<a id="a-IA"></a>是人如金刚山，<a id="a-IB"></a>四面风起，<a id="a-IC"></a>不能令动。<a id="a-ID"></a>是菩萨尔时，<a id="a-IE"></a>若有骂詈、<a id="a-IF"></a>赞叹，<a id="a-IG"></a>心无有异。<a id="a-IH"></a>何以故？<a id="a-II"></a>此中佛自说：<a id="a-IJ"></a>“无生法中无有骂者，<a id="a-IK"></a>无害者，<a id="a-IL"></a>无恭敬者。<a id="a-IM"></a>”声闻、<a id="a-IN"></a>辟支佛，<a id="a-IO"></a>有加害者，<a id="a-IP"></a>不能深有慈悲心，<a id="a-IQ"></a>若默然，<a id="a-IR"></a>若远离；<a id="a-IS"></a>菩萨则不然，<a id="a-IT"></a>能深加慈心，<a id="a-IU"></a>爱之如子，<a id="a-IV"></a>方便度之，<a id="a-IW"></a>是故胜一切声闻、<a id="a-IX"></a>辟支佛，<a id="a-IY"></a>而能教化一切众生，<a id="a-IZ"></a>忍辱慈悲方便深故，<a id="a-Ia"></a>随愿清净业因缘故，<a id="a-Ib"></a>能净佛世界。<a id="a-Ic"></a>是法具足故，<a id="a-Id"></a>不久当得一切种智。</p>
  <p id="aIe">【经】“复次，<a id="a-If"></a>舍利弗，<a id="a-Ig"></a>菩萨摩诃萨行般若波罗蜜时，<a id="a-Ih"></a>一切众生中生等心。<a id="a-Ii"></a>一切众生中生等心已，<a id="a-Ij"></a>得一切诸法等；<a id="a-Ik"></a>得一切诸法等已，<a id="a-Il"></a>立一切众生于诸法等中。<a id="a-Im"></a>是菩萨摩诃萨，<a id="a-In"></a>现世为十方诸佛所念，<a id="a-Io"></a>亦为一切菩萨、<a id="a-Ip"></a>一切声闻、<a id="a-Iq"></a>辟支佛所念。<a id="a-Ir"></a>是菩萨在所生处，<a id="a-Is"></a>眼终不见不爱色，<a id="a-It"></a>乃至意不觉不爱法。<a id="a-Iu"></a>如是，<a id="a-Iv"></a>舍利弗，<a id="a-Iw"></a>菩萨摩诃萨行般若波罗蜜，<a id="a-Ix"></a>不减于阿耨多罗三藐三菩提。<a id="a-Iy"></a>”</p>
  <p id="aIz">【论】释曰：<a id="a-J0"></a>佛若广说诸菩萨相，<a id="a-J1"></a>则穷劫不尽，<a id="a-J2"></a>今佛此品末略说其相。<a id="a-J3"></a>是相是诸菩萨所通行，<a id="a-J4"></a>所谓大慈悲故，<a id="a-J5"></a>初发度一切众生心故，<a id="a-J6"></a>学诸佛等心观众生故，<a id="a-J7"></a>一切法自性空故；<a id="a-J8"></a>如是等因缘故，<a id="a-J9"></a>于一切众生中生等心。<a id="a-JA"></a>得是等心已，<a id="a-JB"></a>得一切诸法等。<a id="a-JC"></a>一切法等者，<a id="a-JD"></a>如先说众生等、<a id="a-JE"></a>法等义，<a id="a-JF"></a>今当更说：<a id="a-JG"></a>慈愍四生众生，<a id="a-JH"></a>一心欲利益，<a id="a-JI"></a>名众生等。<a id="a-JJ"></a>四念处亦不见身，<a id="a-JK"></a>名为法等；<a id="a-JL"></a>四正勤等诸四法亦如是。</p>
  <p id="aJM">复次，<a id="a-JN"></a>念五道中众生，<a id="a-JO"></a>皆没无常老病死。<a id="a-JP"></a>是名众生等。<a id="a-JQ"></a>行是信等五根，<a id="a-JR"></a>若五神通，<a id="a-JS"></a>一心欲度是众生，<a id="a-JT"></a>是名法等。</p>
  <p id="aJU">复次，<a id="a-JV"></a>众生中行忍辱，<a id="a-JW"></a>慈悲等福，<a id="a-JX"></a>功德无量；<a id="a-JY"></a>功德无量故心柔软，<a id="a-JZ"></a>心柔软故疾得禅定，<a id="a-Ja"></a>修禅定故心如意调柔，<a id="a-Jb"></a>心如意调柔故，<a id="a-Jc"></a>破世间长短男女白黑等，<a id="a-Jd"></a>入一相法，<a id="a-Je"></a>所谓无相。<a id="a-Jf"></a>得是法等已，<a id="a-Jg"></a>令一切众生得是法等。<a id="a-Jh"></a>是菩萨得是二等，<a id="a-Ji"></a>成就无量福德智慧故，<a id="a-Jj"></a>得现世果报，<a id="a-Jk"></a>为诸佛所念，<a id="a-Jl"></a>余人所念。<a id="a-Jm"></a>爱著生念者，<a id="a-Jn"></a>皆是虚妄，<a id="a-Jo"></a>唯诸佛念，<a id="a-Jp"></a>是为实念，<a id="a-Jq"></a>不爱著故。<a id="a-Jr"></a>是人诸佛尚念，<a id="a-Js"></a>何况声闻、<a id="a-Jt"></a>辟支佛、<a id="a-Ju"></a>菩萨！<a id="a-Jv"></a>声闻、<a id="a-Jw"></a>辟支佛断结者，<a id="a-Jx"></a>犹尚爱念，<a id="a-Jy"></a>何况凡夫未离欲者！<a id="a-Jz"></a>以菩萨福德因缘生故，<a id="a-K0"></a>如是等无量今世果报，<a id="a-K1"></a>后世所生处，<a id="a-K2"></a>眼终不见恶色。<a id="a-K3"></a>恶色者，<a id="a-K4"></a>所谓能生苦受，<a id="a-K5"></a>声、<a id="a-K6"></a>香、<a id="a-K7"></a>味、<a id="a-K8"></a>触、<a id="a-K9"></a>法，<a id="a-KA"></a>乃至能生忧心者。<a id="a-KB"></a>如六欲天，<a id="a-KC"></a>六情所对净妙欲，<a id="a-KD"></a>随意欢喜。<a id="a-KE"></a>众生种少福德，<a id="a-KF"></a>生天上如是，<a id="a-KG"></a>何况菩萨福德，<a id="a-KH"></a>实智慧无量无边，<a id="a-KI"></a>及十方诸佛诸余贤圣所念！</p>
  <p id="aKJ">【经】说是般若波罗蜜品时，<a id="a-KK"></a>三百比丘从座起，<a id="a-KL"></a>以所著衣上佛，<a id="a-KM"></a>发阿耨多罗三藐三菩提心。<a id="a-KN"></a>佛尔时微笑，<a id="a-KO"></a>种种色光从口中出。</p>
  <p id="aKP">慧命阿难从座起，<a id="a-KQ"></a>整衣服，<a id="a-KR"></a>合掌，<a id="a-KS"></a>右膝著地，<a id="a-KT"></a>白佛言：<a id="a-KU"></a>“佛何因缘微笑？<a id="a-KV"></a>”</p>
  <p id="aKW">佛告阿难：<a id="a-KX"></a>“是三百比丘从是已后，<a id="a-KY"></a>六十一劫当作佛，<a id="a-KZ"></a>皆号名大相。<a id="a-Ka"></a>是三百比丘舍此身，<a id="a-Kb"></a>当生阿閦佛世界；<a id="a-Kc"></a>及六万欲天子，<a id="a-Kd"></a>皆发阿耨多罗三藐三菩提心，<a id="a-Ke"></a>于弥勒佛法中，<a id="a-Kf"></a>出家行佛道。<a id="a-Kg"></a>”</p>
  <p id="aKh">是时，<a id="a-Ki"></a>佛之威神故，<a id="a-Kj"></a>此间四部众，<a id="a-Kk"></a>见十方面各千佛。<a id="a-Kl"></a>是十方世界严净，<a id="a-Km"></a>此娑婆世界所不及。</p>
  <p id="aKn">尔时，<a id="a-Ko"></a>十千人作愿：<a id="a-Kp"></a>“我等修净愿行，<a id="a-Kq"></a>净愿行故，<a id="a-Kr"></a>当生彼佛世界。<a id="a-Ks"></a>”</p>
  <p id="aKt">尔时，<a id="a-Ku"></a>佛知是善男子深心，<a id="a-Kv"></a>而复微笑，<a id="a-Kw"></a>种种光从口中出。</p>
  <p id="aKx">阿难整衣服，<a id="a-Ky"></a>合掌白佛：<a id="a-Kz"></a>“佛何因缘微笑？<a id="a-L0"></a>”</p>
  <p id="aL1">佛告阿难：<a id="a-L2"></a>“汝见是十千人不？<a id="a-L3"></a>”</p>
  <p id="aL4">阿难言：<a id="a-L5"></a>“见！<a id="a-L6"></a>”</p>
  <p id="aL7">佛言：<a id="a-L8"></a>“是十千人于此寿终，<a id="a-L9"></a>当生彼世界，<a id="a-LA"></a>终不离诸佛，<a id="a-LB"></a>后当作佛，<a id="a-LC"></a>皆号庄严王。<a id="a-LD"></a>”</p>
  <p id="aLE">【论】问曰：<a id="a-LF"></a>如佛结戒，<a id="a-LG"></a>比丘三衣不应少，<a id="a-LH"></a>是诸比丘何以破尸罗波罗蜜，<a id="a-LI"></a>作檀波罗蜜？</p>
  <p id="aLJ">答曰：<a id="a-LK"></a>有人言：<a id="a-LL"></a>“佛过十二岁，<a id="a-LM"></a>然后结戒，<a id="a-LN"></a>是比丘施衣时未结戒。<a id="a-LO"></a>”有人言：<a id="a-LP"></a>“是比丘有净施衣，<a id="a-LQ"></a>心生当受，<a id="a-LR"></a>以是故施。<a id="a-LS"></a>”有人言：<a id="a-LT"></a>“是诸比丘多知多识，<a id="a-LU"></a>即能更得，<a id="a-LV"></a>事不经宿。<a id="a-LW"></a>”</p>
  <p id="aLX">复次，<a id="a-LY"></a>有人言：<a id="a-LZ"></a>“是诸比丘闻佛说诸菩萨行檀波罗蜜，<a id="a-La"></a>诸功德力势无量故，<a id="a-Lb"></a>得与般若波罗蜜相应，<a id="a-Lc"></a>心大踊跃，<a id="a-Ld"></a>即以衣施，<a id="a-Le"></a>无复他念，<a id="a-Lf"></a>不故破戒。<a id="a-Lg"></a>”</p>
  <p id="aLh">复次，<a id="a-Li"></a>诸比丘知佛法毕竟空，<a id="a-Lj"></a>无所著，<a id="a-Lk"></a>断法爱；<a id="a-Ll"></a>为世谛故结戒，<a id="a-Lm"></a>非第一义。<a id="a-Ln"></a>是比丘从佛闻第一义，<a id="a-Lo"></a>及布施等六波罗蜜；<a id="a-Lp"></a>闻诸菩萨种种大威力，<a id="a-Lq"></a>愍念众生，<a id="a-Lr"></a>为诸烦恼所覆，<a id="a-Ls"></a>不能得是菩萨功德；<a id="a-Lt"></a>是故生大悲心，<a id="a-Lu"></a>为众生故发阿耨多罗三藐三菩提意；<a id="a-Lv"></a>以是故，<a id="a-Lw"></a>以衣布施。<a id="a-Lx"></a>若人以贪欲、<a id="a-Ly"></a>瞋恚、<a id="a-Lz"></a>怖畏、<a id="a-M0"></a>邪见、<a id="a-M1"></a>不恭敬心，<a id="a-M2"></a>轻佛语而不持，<a id="a-M3"></a>是名为破戒；<a id="a-M4"></a>是诸比丘都无此心，<a id="a-M5"></a>是故无破戒罪。</p>
  <p id="aM6">问曰：<a id="a-M7"></a>佛何以微笑？</p>
  <p id="aM8">答曰：<a id="a-M9"></a>笑有种种：<a id="a-MA"></a>有人见妓乐事而笑，<a id="a-MB"></a>有人内怀瞋恚而笑，<a id="a-MC"></a>有人憍慢故笑，<a id="a-MD"></a>有人轻物故笑，<a id="a-ME"></a>有人事办喜故笑，<a id="a-MF"></a>有人见不应作而作故笑，<a id="a-MG"></a>有人怀诈扬善故笑，<a id="a-MH"></a>有人见希有事故笑。<a id="a-MI"></a>佛今见比丘以一袈裟施，<a id="a-MJ"></a>未来世中成办佛事，<a id="a-MK"></a>是为希有，<a id="a-ML"></a>以是故笑。</p>
  <p id="aMM">问曰：<a id="a-MN"></a>阿难何以常问佛笑，<a id="a-MO"></a>而余比丘不问？</p>
  <p id="aMP">答曰：<a id="a-MQ"></a>是诸比丘不亲近佛；<a id="a-MR"></a>又敬难心多故，<a id="a-MS"></a>不敢自问。<a id="a-MT"></a>阿难善知人相，<a id="a-MU"></a>知诸比丘意；<a id="a-MV"></a>又见佛笑，<a id="a-MW"></a>疑故作是念：<a id="a-MX"></a>佛无众生相，<a id="a-MY"></a>无有法相，<a id="a-MZ"></a>知三界如梦、<a id="a-Ma"></a>如幻，<a id="a-Mb"></a>今有何事能令佛笑？<a id="a-Mc"></a>佛如须弥山王、<a id="a-Md"></a>大地、<a id="a-Me"></a>大海，<a id="a-Mf"></a>不以小因缘故动。<a id="a-Mg"></a>以是故问笑因缘。<a id="a-Mh"></a>佛告阿难：<a id="a-Mi"></a>业因缘果报相续，<a id="a-Mj"></a>不可思议！<a id="a-Mk"></a>是三百比丘却后六十一劫，<a id="a-Ml"></a>当得作佛，<a id="a-Mm"></a>号名大相（施以手举物显示为相，<a id="a-Mn"></a>故因以为名也）。<a id="a-Mo"></a>六十一劫中是人利根，<a id="a-Mp"></a>值佛说法，<a id="a-Mq"></a>与般若波罗蜜相应故，<a id="a-Mr"></a>是诸人疾得作佛。</p>
  <p id="aMs">是诸比丘未得天眼故，<a id="a-Mt"></a>自疑不知生何处，<a id="a-Mu"></a>恐不能得集诸功德，<a id="a-Mv"></a>不得至道，<a id="a-Mw"></a>是故佛言：<a id="a-Mx"></a>舍是身当生阿閦佛世界。<a id="a-My"></a>六万欲天子，<a id="a-Mz"></a>必是宿世共福德因缘，<a id="a-N0"></a>故与三百比丘，<a id="a-N1"></a>俱发阿耨多罗三藐三菩提心；<a id="a-N2"></a>是弥勒所应度，<a id="a-N3"></a>是故佛记弥勒时当出家。</p>
  <p id="aN4">今佛记诸比丘生阿閦世界，<a id="a-N5"></a>故诸人咸欲见诸佛清净世界；<a id="a-N6"></a>是故佛令大众见十方面各千佛。<a id="a-N7"></a>是四众见是清净庄严佛世界，<a id="a-N8"></a>见诸佛身大于须弥山者，<a id="a-N9"></a>一生补处菩萨大众围绕，<a id="a-NA"></a>以梵音彻无量无边世界；<a id="a-NB"></a>各自鄙薄其身，<a id="a-NC"></a>怜愍众生故，<a id="a-ND"></a>为求无量佛法，<a id="a-NE"></a>作愿生彼佛世界，<a id="a-NF"></a>如清净世界行愿中说。<a id="a-NG"></a>笑因缘，<a id="a-NH"></a>如先说。<a id="a-NI"></a>是十千人于此寿终，<a id="a-NJ"></a>当生彼国。<a id="a-NK"></a>随生彼国，<a id="a-NL"></a>行业因缘具足故，<a id="a-NM"></a>此间集深厚无量福德故，<a id="a-NN"></a>终不离诸佛。<a id="a-NO"></a>见诸庄严佛世界发心故，<a id="a-NP"></a>皆号庄严王佛。</p>
  <p data-pb></p>
  <h2 id="aNQ">释叹度品第五</h2>
  <p id="aNR">【经】尔时，<a id="a-NS"></a>慧命舍利弗、<a id="a-NT"></a>慧命目揵连、<a id="a-NU"></a>慧命须菩提、<a id="a-NV"></a>慧命摩诃迦葉，<a id="a-NW"></a>如是等诸多知识比丘，<a id="a-NX"></a>及诸菩萨摩诃萨，<a id="a-NY"></a>诸优婆塞、<a id="a-NZ"></a>优婆夷，<a id="a-Na"></a>从座起，<a id="a-Nb"></a>合掌白佛言：<a id="a-Nc"></a>“世尊，<a id="a-Nd"></a>摩诃波罗蜜，<a id="a-Ne"></a>是菩萨摩诃萨般若波罗蜜！<a id="a-Nf"></a>尊波罗蜜、<a id="a-Ng"></a>第一波罗蜜、<a id="a-Nh"></a>胜波罗蜜、<a id="a-Ni"></a>妙波罗蜜、<a id="a-Nj"></a>无上波罗蜜、<a id="a-Nk"></a>无等波罗蜜、<a id="a-Nl"></a>无等等波罗蜜、<a id="a-Nm"></a>如虚空波罗蜜，<a id="a-Nn"></a>是菩萨摩诃萨般若波罗蜜！<a id="a-No"></a>世尊，<a id="a-Np"></a>自相空波罗蜜，<a id="a-Nq"></a>是菩萨摩诃萨般若波罗蜜！<a id="a-Nr"></a>世尊，<a id="a-Ns"></a>自性空波罗蜜，<a id="a-Nt"></a>是菩萨摩诃萨般若波罗蜜！<a id="a-Nu"></a>诸法空波罗蜜、<a id="a-Nv"></a>无法有法空波罗蜜、<a id="a-Nw"></a>开一切功德波罗蜜、<a id="a-Nx"></a>成就一切功德波罗蜜、<a id="a-Ny"></a>不可坏波罗蜜，<a id="a-Nz"></a>是诸菩萨摩诃萨般若波罗蜜！<a id="a-O0"></a>诸菩萨摩诃萨行是般若波罗蜜，<a id="a-O1"></a>无等等布施，<a id="a-O2"></a>具足无等等檀波罗蜜，<a id="a-O3"></a>得无等等身，<a id="a-O4"></a>得无等等法，<a id="a-O5"></a>所谓阿耨多罗三藐三菩提。<a id="a-O6"></a>尸罗波罗蜜、<a id="a-O7"></a>羼提波罗蜜、<a id="a-O8"></a>毗梨耶波罗蜜、<a id="a-O9"></a>禅波罗蜜、<a id="a-OA"></a>般若波罗蜜亦如是。<a id="a-OB"></a>世尊本亦复行此般若波罗蜜，<a id="a-OC"></a>具足无等等六波罗蜜，<a id="a-OD"></a>得无等等法，<a id="a-OE"></a>得无等等色、<a id="a-OF"></a>无等等受想行识，<a id="a-OG"></a>佛转无等等法轮；<a id="a-OH"></a>过去佛亦如是行此般若波罗蜜，<a id="a-OI"></a>具足无等等布施，<a id="a-OJ"></a>乃至转无等等法轮；<a id="a-OK"></a>未来世佛，<a id="a-OL"></a>亦行此般若波罗蜜，<a id="a-OM"></a>当作无等等布施，<a id="a-ON"></a>乃至当转无等等法轮。<a id="a-OO"></a>以是故，<a id="a-OP"></a>世尊，<a id="a-OQ"></a>菩萨摩诃萨欲度一切法彼岸，<a id="a-OR"></a>当习行般若波罗蜜！<a id="a-OS"></a>唯，<a id="a-OT"></a>世尊，<a id="a-OU"></a>是行般若波罗蜜菩萨摩诃萨，<a id="a-OV"></a>一切世间天及人、<a id="a-OW"></a>阿修罗，<a id="a-OX"></a>应当礼敬供养！<a id="a-OY"></a>”</p>
  <p id="aOZ">佛告众弟子及诸菩萨摩诃萨：<a id="a-Oa"></a>“如是，<a id="a-Ob"></a>如是。<a id="a-Oc"></a>诸善男子，<a id="a-Od"></a>行般若波罗蜜者，<a id="a-Oe"></a>一切世间天及人、<a id="a-Of"></a>阿修罗，<a id="a-Og"></a>应当礼敬供养。<a id="a-Oh"></a>何以故？<a id="a-Oi"></a>因菩萨来故，<a id="a-Oj"></a>出生人道、<a id="a-Ok"></a>天道、<a id="a-Ol"></a>刹利大姓、<a id="a-Om"></a>婆罗门大姓、<a id="a-On"></a>居士大家、<a id="a-Oo"></a>转轮圣王、<a id="a-Op"></a>四天王天乃至阿迦尼吒天，<a id="a-Oq"></a>出生须陀洹乃至阿罗汉、<a id="a-Or"></a>辟支佛、<a id="a-Os"></a>诸佛。<a id="a-Ot"></a>因菩萨来故，<a id="a-Ou"></a>世间便有饮食、<a id="a-Ov"></a>衣服、<a id="a-Ow"></a>卧具、<a id="a-Ox"></a>房舍、<a id="a-Oy"></a>灯烛、<a id="a-Oz"></a>摩尼、<a id="a-P0"></a>真珠、<a id="a-P1"></a>毗琉璃、<a id="a-P2"></a>珊瑚，<a id="a-P3"></a>金银等诸宝物生。<a id="a-P4"></a>舍利弗，<a id="a-P5"></a>世间所有乐具，<a id="a-P6"></a>若人中，<a id="a-P7"></a>若天上，<a id="a-P8"></a>若离欲乐，<a id="a-P9"></a>是一切乐具，<a id="a-PA"></a>皆由菩萨有。<a id="a-PB"></a>何以故？<a id="a-PC"></a>舍利弗，<a id="a-PD"></a>菩萨摩诃萨行菩萨道时，<a id="a-PE"></a>住六波罗蜜，<a id="a-PF"></a>自行布施，<a id="a-PG"></a>亦以布施成就众生，<a id="a-PH"></a>乃至自行般若波罗蜜，<a id="a-PI"></a>亦以般若波罗蜜成就众生。<a id="a-PJ"></a>舍利弗，<a id="a-PK"></a>是故菩萨摩诃萨为安乐一切众生故，<a id="a-PL"></a>出现于世。<a id="a-PM"></a>”</p>
  <p id="aPN">【论】问曰：<a id="a-PO"></a>五千比丘中，<a id="a-PP"></a>上有千余上座，<a id="a-PQ"></a>所谓优楼频螺迦葉等，<a id="a-PR"></a>何以止说此四人名？</p>
  <p id="aPS">答曰：<a id="a-PT"></a>是四比丘，<a id="a-PU"></a>是现世无量福田。<a id="a-PV"></a>舍利弗是佛右面弟子；<a id="a-PW"></a>目揵连是佛左面弟子；<a id="a-PX"></a>须菩提修无诤定，<a id="a-PY"></a>行空第一；<a id="a-PZ"></a>摩诃迦葉行十二头陀第一。<a id="a-Pa"></a>世尊施衣分坐，<a id="a-Pb"></a>常深心怜愍众生。<a id="a-Pc"></a>佛在世时，<a id="a-Pd"></a>若有人欲求今世果报者，<a id="a-Pe"></a>供养是四人，<a id="a-Pf"></a>辄得如愿，<a id="a-Pg"></a>是故是多知多识比丘。</p>
  <p id="aPh">及四众赞般若波罗蜜，<a id="a-Pi"></a>问曰：<a id="a-Pj"></a>是阿罗汉最后身，<a id="a-Pk"></a>所作已办，<a id="a-Pl"></a>何以复赞叹般若波罗蜜？</p>
  <p id="aPm">答曰：<a id="a-Pn"></a>人皆知阿罗汉得无漏道，<a id="a-Po"></a>以菩萨智慧虽大，<a id="a-Pp"></a>结使未断故不贵。<a id="a-Pq"></a>又以是阿罗汉有慈悲心，<a id="a-Pr"></a>助佛扬化，<a id="a-Ps"></a>故以之为证。<a id="a-Pt"></a>佛道于世间中最大，<a id="a-Pu"></a>是般若能与此事，<a id="a-Pv"></a>故名为大波罗蜜。<a id="a-Pw"></a>一切法中智慧第一，<a id="a-Px"></a>故言尊波罗蜜。<a id="a-Py"></a>能正导五度，<a id="a-Pz"></a>故名第一波罗蜜。<a id="a-Q0"></a>五度不及，<a id="a-Q1"></a>故名为胜波罗蜜，<a id="a-Q2"></a>如五情不及意。<a id="a-Q3"></a>能自利利人，<a id="a-Q4"></a>故名为妙波罗蜜。<a id="a-Q5"></a>一切法中无有过者，<a id="a-Q6"></a>故名无上波罗蜜。<a id="a-Q7"></a>无有法与同者，<a id="a-Q8"></a>故名无等波罗蜜。<a id="a-Q9"></a>诸佛名无等等，<a id="a-QA"></a>从般若波罗蜜生，<a id="a-QB"></a>故名无等等波罗蜜。<a id="a-QC"></a>是般若波罗蜜毕竟清净，<a id="a-QD"></a>不可以戏论破坏，<a id="a-QE"></a>故名如虚空波罗蜜。<a id="a-QF"></a>般若波罗蜜中，<a id="a-QG"></a>一切法自相不可得，<a id="a-QH"></a>故名为自相空波罗蜜。<a id="a-QI"></a>此波罗蜜中，<a id="a-QJ"></a>一切法自性空故；<a id="a-QK"></a>诸法因缘和合生，<a id="a-QL"></a>无有自性，<a id="a-QM"></a>故名为自性空波罗蜜。<a id="a-QN"></a>诸法中无有自法，<a id="a-QO"></a>故名为诸法空波罗蜜。<a id="a-QP"></a>以此众生空、<a id="a-QQ"></a>法空故，<a id="a-QR"></a>破诸法令无所有；<a id="a-QS"></a>无所有亦无所有，<a id="a-QT"></a>是名无法有法空波罗蜜。<a id="a-QU"></a>菩萨行是般若波罗蜜，<a id="a-QV"></a>无有功德而不摄者；<a id="a-QW"></a>如日出时华无不敷，<a id="a-QX"></a>故名开一切功德波罗蜜。<a id="a-QY"></a>是菩萨心中般若波罗蜜日出，<a id="a-QZ"></a>成就一切诸功德，<a id="a-Qa"></a>皆令清净；<a id="a-Qb"></a>般若波罗蜜是一切善法之本，<a id="a-Qc"></a>是故名为成就一切功德波罗蜜。<a id="a-Qd"></a>世间无有法能倾动者，<a id="a-Qe"></a>故名不可破坏波罗蜜。<a id="a-Qf"></a>是诸阿罗汉赞叹因缘，<a id="a-Qg"></a>所谓三世佛皆从般若波罗蜜生，<a id="a-Qh"></a>所谓无比布施，<a id="a-Qi"></a>乃至无比智慧；<a id="a-Qj"></a>世间中无有与等者，<a id="a-Qk"></a>故言无比；<a id="a-Ql"></a>是六波罗蜜，<a id="a-Qm"></a>毕竟清净无有失故，<a id="a-Qn"></a>名为无比，<a id="a-Qo"></a>无比即是无等等。<a id="a-Qp"></a>复次，<a id="a-Qq"></a>无等等，<a id="a-Qr"></a>诸佛名无等；<a id="a-Qs"></a>与诸佛等，<a id="a-Qt"></a>故名为无等等。</p>
  <p id="aQu">问曰：<a id="a-Qv"></a>三世诸佛中，<a id="a-Qw"></a>已有释迦文佛，<a id="a-Qx"></a>何以别说？</p>
  <p id="aQy">答曰：<a id="a-Qz"></a>今座上众，<a id="a-R0"></a>皆由释迦文佛得度，<a id="a-R1"></a>感恩重故别说。<a id="a-R2"></a>如舍利弗说：<a id="a-R3"></a>“我师不出者，<a id="a-R4"></a>我等永为盲冥！<a id="a-R5"></a>”诸阿罗汉知三世诸佛，<a id="a-R6"></a>皆从般若波罗蜜中出，<a id="a-R7"></a>以是故诸阿罗汉说：<a id="a-R8"></a>世尊，<a id="a-R9"></a>诸菩萨摩诃萨，<a id="a-RA"></a>欲遍知一切法，<a id="a-RB"></a>当习般若波罗蜜。<a id="a-RC"></a>阿罗汉赞叹菩萨时，<a id="a-RD"></a>心生恭敬，<a id="a-RE"></a>是故说礼敬供养。<a id="a-RF"></a>天、<a id="a-RG"></a>人、<a id="a-RH"></a>阿修罗者，<a id="a-RI"></a>说三善道；<a id="a-RJ"></a>三恶道无所别知，<a id="a-RK"></a>故不说。<a id="a-RL"></a>佛闻罗汉赞叹已，<a id="a-RM"></a>佛印可言：<a id="a-RN"></a>如是，<a id="a-RO"></a>如是，<a id="a-RP"></a>应当礼敬供养行般若波罗蜜者。<a id="a-RQ"></a>汝虽无一切智慧，<a id="a-RR"></a>而说不错。<a id="a-RS"></a>故重言如是，<a id="a-RT"></a>如是。<a id="a-RU"></a>何以故？<a id="a-RV"></a>此中佛自说：<a id="a-RW"></a>因菩萨故，<a id="a-RX"></a>出生人道、<a id="a-RY"></a>天道，<a id="a-RZ"></a>乃至一切诸菩萨，<a id="a-Ra"></a>为安乐一切众生故说。<a id="a-Rb"></a>刹利大姓乃至阿迦腻吒，<a id="a-Rc"></a>须陀洹乃至诸佛，<a id="a-Rd"></a>皆如先说。</p>
  <p id="aRe">问曰：<a id="a-Rf"></a>若因菩萨，<a id="a-Rg"></a>有饮食等及诸宝物，<a id="a-Rh"></a>人何以力作求生，<a id="a-Ri"></a>受诸辛苦乃得？</p>
  <p id="aRj">答曰：<a id="a-Rk"></a>饥饿劫时，<a id="a-Rl"></a>人虽设其功力，<a id="a-Rm"></a>亦无所得，<a id="a-Rn"></a>以众生罪重故。<a id="a-Ro"></a>菩萨世世赞叹布施、<a id="a-Rp"></a>持戒、<a id="a-Rq"></a>善心，<a id="a-Rr"></a>是三福因缘，<a id="a-Rs"></a>故有上、<a id="a-Rt"></a>中、<a id="a-Ru"></a>下。<a id="a-Rv"></a>上者、<a id="a-Rw"></a>念便即得；<a id="a-Rx"></a>中者、<a id="a-Ry"></a>人中尊重，<a id="a-Rz"></a>供养自至；<a id="a-S0"></a>下者、<a id="a-S1"></a>施功力乃得。<a id="a-S2"></a>以是故，<a id="a-S3"></a>说因菩萨得，<a id="a-S4"></a>实而不虚。<a id="a-S5"></a>乐因缘甚多，<a id="a-S6"></a>不可称计；<a id="a-S7"></a>今佛略说天乐、<a id="a-S8"></a>人乐、<a id="a-S9"></a>涅槃乐，<a id="a-SA"></a>皆由菩萨得。<a id="a-SB"></a>此中佛自说：<a id="a-SC"></a>菩萨住六波罗蜜，<a id="a-SD"></a>自行布施，<a id="a-SE"></a>亦教众生行布施；<a id="a-SF"></a>虽众生自行布施，<a id="a-SG"></a>无菩萨教导，<a id="a-SH"></a>则不能行。</p>
  <p id="aSI">问曰：<a id="a-SJ"></a>除解脱乐，<a id="a-SK"></a>此二种乐，<a id="a-SL"></a>是众生生结使处，<a id="a-SM"></a>贪欲因缘故生恚。<a id="a-SN"></a>菩萨何以教导此结使因缘？</p>
  <p id="aSO">答曰：<a id="a-SP"></a>菩萨无咎！<a id="a-SQ"></a>所以者何？<a id="a-SR"></a>菩萨慈悲清净心，<a id="a-SS"></a>与众生乐因缘，<a id="a-ST"></a>故修福事；<a id="a-SU"></a>若众生不能清净行福德者，<a id="a-SV"></a>于菩萨何咎！<a id="a-SW"></a>如人好心作井，<a id="a-SX"></a>盲人堕中而死，<a id="a-SY"></a>作者无罪！<a id="a-SZ"></a>如人设好食施人，<a id="a-Sa"></a>不知量者，<a id="a-Sb"></a>多食致患，<a id="a-Sc"></a>施者无罪！</p>
  <p id="aSd">复次，<a id="a-Se"></a>若诸佛菩萨，<a id="a-Sf"></a>不教众生作福德因缘，<a id="a-Sg"></a>则无天、<a id="a-Sh"></a>无人、<a id="a-Si"></a>无阿修罗；<a id="a-Sj"></a>但长三恶道，<a id="a-Sk"></a>无从罪得出者。</p>
  <p id="aSl">复次，<a id="a-Sm"></a>众生乐因缘故生贪，<a id="a-Sn"></a>贪因缘故生恚，<a id="a-So"></a>恚因缘故生苦，<a id="a-Sp"></a>苦因缘故生罪；<a id="a-Sq"></a>今欲免众生于第五罪中，<a id="a-Sr"></a>是故与乐。</p>
  <p id="aSs">复次，<a id="a-St"></a>非定乐因缘生贪欲，<a id="a-Su"></a>或正忆念故，<a id="a-Sv"></a>乐为善福因缘，<a id="a-Sw"></a>邪忆念故生贪欲；<a id="a-Sx"></a>今为正忆念乐故，<a id="a-Sy"></a>令生福德因缘。</p>
  <p id="aSz">复次，<a id="a-T0"></a>唯佛一人无错无失；<a id="a-T1"></a>是菩萨未成就佛道，<a id="a-T2"></a>未得佛眼故，<a id="a-T3"></a>以三种乐故，<a id="a-T4"></a>教化可度众生。<a id="a-T5"></a>诸佛但以解脱乐，<a id="a-T6"></a>教化众生。</p>
  <p data-pb></p>
  <h2 id="aT7">释舌相品第六</h2>
  <p id="aT8">【经】尔时，<a id="a-T9"></a>世尊出舌相，<a id="a-TA"></a>遍覆三千大千世界。<a id="a-TB"></a>从其舌相，<a id="a-TC"></a>出无数无量色光明，<a id="a-TD"></a>普照十方，<a id="a-TE"></a>如恒河沙等诸佛世界。</p>
  <p id="aTF">是时，<a id="a-TG"></a>东方如恒河沙等世界中，<a id="a-TH"></a>无量无数诸菩萨，<a id="a-TI"></a>见是大光明，<a id="a-TJ"></a>各各白其佛言：<a id="a-TK"></a>“世尊，<a id="a-TL"></a>是谁力故，<a id="a-TM"></a>有是大光明，<a id="a-TN"></a>普照诸世界？<a id="a-TO"></a>”</p>
  <p id="aTP">诸佛告诸菩萨言：<a id="a-TQ"></a>“诸善男子，<a id="a-TR"></a>西方有世界，<a id="a-TS"></a>名娑婆，<a id="a-TT"></a>是中有佛，<a id="a-TU"></a>名释迦牟尼。<a id="a-TV"></a>是其舌相出大光明，<a id="a-TW"></a>普照东方如恒河沙等诸佛世界，<a id="a-TX"></a>南西北方、<a id="a-TY"></a>四维、<a id="a-TZ"></a>上、<a id="a-Ta"></a>下亦复如是，<a id="a-Tb"></a>为诸菩萨摩诃萨说般若波罗蜜故。<a id="a-Tc"></a>”</p>
  <p id="aTd">是时，<a id="a-Te"></a>诸菩萨各白其佛言：<a id="a-Tf"></a>“我欲往供养释迦牟尼佛，<a id="a-Tg"></a>及诸菩萨摩诃萨，<a id="a-Th"></a>并欲听般若波罗蜜！<a id="a-Ti"></a>”</p>
  <p id="aTj">诸佛告诸菩萨：<a id="a-Tk"></a>“善男子，<a id="a-Tl"></a>汝自知时！<a id="a-Tm"></a>”</p>
  <p id="aTn">是时，<a id="a-To"></a>诸菩萨摩诃萨，<a id="a-Tp"></a>持诸供养具，<a id="a-Tq"></a>无量华盖、<a id="a-Tr"></a>幢幡、<a id="a-Ts"></a>缨络、<a id="a-Tt"></a>众香、<a id="a-Tu"></a>金银、<a id="a-Tv"></a>宝华，<a id="a-Tw"></a>向娑婆世界，<a id="a-Tx"></a>诣释迦牟尼佛所。</p>
  <p id="aTy">尔时，<a id="a-Tz"></a>四天王诸天，<a id="a-U0"></a>乃至阿迦尼吒诸天，<a id="a-U1"></a>各持天上天香、<a id="a-U2"></a>末香、<a id="a-U3"></a>泽香、<a id="a-U4"></a>天树香、<a id="a-U5"></a>叶香，<a id="a-U6"></a>天种种莲华青赤红白，<a id="a-U7"></a>向释迦牟尼佛所。<a id="a-U8"></a>是诸菩萨摩诃萨及诸天所散诸华，<a id="a-U9"></a>于三千大千世界虚空中，<a id="a-UA"></a>化成四柱大台，<a id="a-UB"></a>种种异色，<a id="a-UC"></a>庄严分明。</p>
  <p id="aUD">是时，<a id="a-UE"></a>释迦牟尼佛众中，<a id="a-UF"></a>有十万亿人皆从座起，<a id="a-UG"></a>合掌白佛言：<a id="a-UH"></a>“世尊，<a id="a-UI"></a>我等于未来世中，<a id="a-UJ"></a>亦当得如是法，<a id="a-UK"></a>如今释迦牟尼佛！<a id="a-UL"></a>弟子、<a id="a-UM"></a>侍从、<a id="a-UN"></a>大众、<a id="a-UO"></a>说法亦尔！<a id="a-UP"></a>”</p>
  <p id="aUQ">是时，<a id="a-UR"></a>佛知善男子至心，<a id="a-US"></a>于一切诸法不生不灭、<a id="a-UT"></a>不出不作，<a id="a-UU"></a>得是法忍。<a id="a-UV"></a>佛便微笑，<a id="a-UW"></a>种种色光从口中出。</p>
  <p id="aUX">阿难白佛言：<a id="a-UY"></a>“世尊，<a id="a-UZ"></a>何因缘故微笑？<a id="a-Ua"></a>”</p>
  <p id="aUb">佛告阿难：<a id="a-Uc"></a>“是众中十万亿人，<a id="a-Ud"></a>于诸法中得无生忍。<a id="a-Ue"></a>是诸人于未来世，<a id="a-Uf"></a>过六十八亿劫，<a id="a-Ug"></a>当作佛，<a id="a-Uh"></a>劫名华积，<a id="a-Ui"></a>佛皆号觉华。<a id="a-Uj"></a>”</p>
  <p id="aUk">【论】问曰：<a id="a-Ul"></a>初品中佛已出舌相，<a id="a-Um"></a>今何以重出？</p>
  <p id="aUn">答曰：<a id="a-Uo"></a>是事非一日一坐说。<a id="a-Up"></a>前出舌相，<a id="a-Uq"></a>为和合大会，<a id="a-Ur"></a>度一切众生，<a id="a-Us"></a>舍利弗问，<a id="a-Ut"></a>佛答。<a id="a-Uu"></a>今此异时，<a id="a-Uv"></a>更为余人；<a id="a-Uw"></a>须菩提巧说空故，<a id="a-Ux"></a>佛命令更说，<a id="a-Uy"></a>是故出舌相光明。</p>
  <p id="aUz">问曰：<a id="a-V0"></a>舍利弗智慧第一，<a id="a-V1"></a>竟何所少，<a id="a-V2"></a>而复命须菩提？</p>
  <p id="aV3">答曰：<a id="a-V4"></a>佛弟子众多，<a id="a-V5"></a>一人说已，<a id="a-V6"></a>次命一人；<a id="a-V7"></a>譬如王者，<a id="a-V8"></a>群臣众多，<a id="a-V9"></a>次第共语。</p>
  <p id="aVA">问曰：<a id="a-VB"></a>若尔者，<a id="a-VC"></a>目连、<a id="a-VD"></a>迦葉等甚多，<a id="a-VE"></a>何以不次皆与语？</p>
  <p id="aVF">答曰：<a id="a-VG"></a>此经名智慧，<a id="a-VH"></a>舍利弗智慧第一，<a id="a-VI"></a>是故问。<a id="a-VJ"></a>须菩提虽有种种因缘，<a id="a-VK"></a>以二因缘大故：<a id="a-VL"></a>一者、<a id="a-VM"></a>好行无诤定，<a id="a-VN"></a>常慈悲众生，<a id="a-VO"></a>虽不能广度众生，<a id="a-VP"></a>而常助菩萨，<a id="a-VQ"></a>以菩萨事问佛；<a id="a-VR"></a>二者、<a id="a-VS"></a>好深行空法，<a id="a-VT"></a>是般若中多说空法，<a id="a-VU"></a>是故命须菩提说。</p>
  <p id="aVV">是舌相光明，<a id="a-VW"></a>诸菩萨来往义，<a id="a-VX"></a>乃至华台供养义，<a id="a-VY"></a>如先说。<a id="a-VZ"></a>尔时，<a id="a-Va"></a>众生见是大神通力，<a id="a-Vb"></a>所谓十方如恒河沙等世界中诸佛，<a id="a-Vc"></a>以诸佛及释迦文佛出无量光明故，<a id="a-Vd"></a>众生蒙佛神力，<a id="a-Ve"></a>见舌相覆三千大千世界，<a id="a-Vf"></a>及闻见诸佛在大众中说法，<a id="a-Vg"></a>即得无生法忍。<a id="a-Vh"></a>作是愿言：<a id="a-Vi"></a>我等未来世神通变化，<a id="a-Vj"></a>亦当如今佛。<a id="a-Vk"></a>佛知众生得无生法忍，<a id="a-Vl"></a>故微笑。<a id="a-Vm"></a>笑义，<a id="a-Vn"></a>佛答，<a id="a-Vo"></a>如先说。<a id="a-Vp"></a>是人过六十八亿劫作佛，<a id="a-Vq"></a>是人见十方诸菩萨，<a id="a-Vr"></a>持七宝华来供养，<a id="a-Vs"></a>变成七宝华台；<a id="a-Vt"></a>因见是已，<a id="a-Vu"></a>其心清净，<a id="a-Vv"></a>得无生法忍。<a id="a-Vw"></a>是故作佛时，<a id="a-Vx"></a>劫名华积，<a id="a-Vy"></a>佛皆号觉华。<a id="a-Vz"></a>（释第四品，<a id="a-W0"></a>下讫第六品也。<a id="a-W1"></a>）</p>
 </body>
</html>