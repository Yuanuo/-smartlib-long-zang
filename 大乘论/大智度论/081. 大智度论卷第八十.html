<!doctype html>
<html id="z3IBVItuV" data-ver="1208">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第八十</h1>
  <h2 id="a2">释无尽品第六十七（经作不可尽品品）</h2>
  <p id="a3">【经】尔时，<a id="a-4"></a>须菩提作是念：<a id="a-5"></a>“是诸佛阿耨多罗三藐三菩提甚深，<a id="a-6"></a>我当问佛。<a id="a-7"></a>”</p>
  <p id="a8">作是念已，<a id="a-9"></a>白佛言：<a id="a-A"></a>“世尊，<a id="a-B"></a>是般若波罗蜜不可尽？<a id="a-C"></a>”</p>
  <p id="aD">佛言：<a id="a-E"></a>“虚空不可尽故，<a id="a-F"></a>般若波罗蜜不可尽。<a id="a-G"></a>”</p>
  <p id="aH">“世尊，<a id="a-I"></a>云何应生般若波罗蜜？<a id="a-J"></a>”</p>
  <p id="aK">佛言：<a id="a-L"></a>“色不可尽故，<a id="a-M"></a>般若波罗蜜应生；<a id="a-N"></a>受、<a id="a-O"></a>想、<a id="a-P"></a>行、<a id="a-Q"></a>识不可尽故，<a id="a-R"></a>般若波罗蜜应生；<a id="a-S"></a>檀波罗蜜不可尽故，<a id="a-T"></a>般若波罗蜜应生；<a id="a-U"></a>尸罗波罗蜜、<a id="a-V"></a>羼提波罗蜜、<a id="a-W"></a>毗梨耶波罗蜜、<a id="a-X"></a>禅波罗蜜、<a id="a-Y"></a>般若波罗蜜不可尽故，<a id="a-Z"></a>般若波罗蜜应生；<a id="a-a"></a>乃至一切种智不可尽故，<a id="a-b"></a>般若波罗蜜应生。</p>
  <p id="ac">“复次，<a id="a-d"></a>须菩提，<a id="a-e"></a>痴空不可尽故，<a id="a-f"></a>菩萨摩诃萨般若波罗蜜应生；<a id="a-g"></a>行空不可尽故，<a id="a-h"></a>菩萨般若波罗蜜应生；<a id="a-i"></a>识空不可尽故，<a id="a-j"></a>菩萨般若波罗蜜应生；<a id="a-k"></a>名色空不可尽故，<a id="a-l"></a>菩萨般若波罗蜜应生；<a id="a-m"></a>六处空不可尽故，<a id="a-n"></a>菩萨般若波罗蜜应生；<a id="a-o"></a>六触空不可尽故，<a id="a-p"></a>菩萨般若波罗蜜应生；<a id="a-q"></a>受空不可尽故，<a id="a-r"></a>菩萨般若波罗蜜应生；<a id="a-s"></a>爱空不可尽故，<a id="a-t"></a>菩萨般若波罗蜜应生；<a id="a-u"></a>取空不可尽故，<a id="a-v"></a>菩萨般若波罗蜜应生；<a id="a-w"></a>有空不可尽故，<a id="a-x"></a>菩萨般若波罗蜜应生；<a id="a-y"></a>生空不可尽故，<a id="a-z"></a>菩萨般若波罗蜜应生；<a id="a-10"></a>老、<a id="a-11"></a>死、<a id="a-12"></a>忧、<a id="a-13"></a>悲、<a id="a-14"></a>苦、<a id="a-15"></a>恼空不可尽故，<a id="a-16"></a>菩萨般若波罗蜜应生。<a id="a-17"></a>如是，<a id="a-18"></a>须菩提，<a id="a-19"></a>菩萨摩诃萨般若波罗蜜应生。<a id="a-1A"></a>须菩提，<a id="a-1B"></a>十二因缘，<a id="a-1C"></a>是独菩萨法，<a id="a-1D"></a>能除诸边颠倒。<a id="a-1E"></a>坐道场时，<a id="a-1F"></a>应如是观，<a id="a-1G"></a>当得一切种智。<a id="a-1H"></a>须菩提，<a id="a-1I"></a>若有菩萨摩诃萨，<a id="a-1J"></a>以虚空不可尽法，<a id="a-1K"></a>行般若波罗蜜观十二因缘，<a id="a-1L"></a>不堕声闻、<a id="a-1M"></a>辟支佛地，<a id="a-1N"></a>住阿耨多罗三藐三菩提。<a id="a-1O"></a>须菩提，<a id="a-1P"></a>若求菩萨道而转还者，<a id="a-1Q"></a>皆离般若波罗蜜念故。<a id="a-1R"></a>是人不知云何行般若波罗蜜，<a id="a-1S"></a>以虚空不可尽法观十二因缘。<a id="a-1T"></a>须菩提，<a id="a-1U"></a>若求菩萨道而转还者，<a id="a-1V"></a>皆不得是方便力故，<a id="a-1W"></a>于阿耨多罗三藐三菩提而转还。<a id="a-1X"></a>须菩提，<a id="a-1Y"></a>若菩萨摩诃萨于阿耨多罗三藐三菩提不转还者，<a id="a-1Z"></a>皆得是方便力故。<a id="a-1a"></a>须菩提，<a id="a-1b"></a>菩萨摩诃萨应以虚空不可尽法观般若波罗蜜，<a id="a-1c"></a>应以虚空不可尽法生般若波罗蜜。<a id="a-1d"></a>如是，<a id="a-1e"></a>须菩提，<a id="a-1f"></a>菩萨摩诃萨观十二因缘时，<a id="a-1g"></a>不见法无因缘生，<a id="a-1h"></a>不见法常不灭；<a id="a-1i"></a>不见法有我、<a id="a-1j"></a>人、<a id="a-1k"></a>寿者、<a id="a-1l"></a>命者、<a id="a-1m"></a>众生，<a id="a-1n"></a>乃至知者、<a id="a-1o"></a>见者；<a id="a-1p"></a>不见法无常，<a id="a-1q"></a>不见法苦，<a id="a-1r"></a>不见法无我，<a id="a-1s"></a>不见法寂灭非寂灭。<a id="a-1t"></a>如是，<a id="a-1u"></a>须菩提，<a id="a-1v"></a>菩萨摩诃萨行般若波罗蜜，<a id="a-1w"></a>应如是观十二因缘。<a id="a-1x"></a>须菩提，<a id="a-1y"></a>若菩萨摩诃萨能如是行般若波罗蜜，<a id="a-1z"></a>是时不见色若常、<a id="a-20"></a>若无常，<a id="a-21"></a>若苦、<a id="a-22"></a>若乐、<a id="a-23"></a>若我、<a id="a-24"></a>若无我，<a id="a-25"></a>若寂灭、<a id="a-26"></a>若非寂灭；<a id="a-27"></a>受、<a id="a-28"></a>想、<a id="a-29"></a>行、<a id="a-2A"></a>识亦如是。<a id="a-2B"></a>须菩提，<a id="a-2C"></a>菩萨摩诃萨是时亦不见般若波罗蜜，<a id="a-2D"></a>亦不见以是法见般若波罗蜜。<a id="a-2E"></a>禅波罗蜜，<a id="a-2F"></a>乃至阿耨多罗三藐三菩提，<a id="a-2G"></a>亦不见阿耨多罗三藐三菩提，<a id="a-2H"></a>亦不见以是法见阿耨多罗三藐三菩提。<a id="a-2I"></a>如是，<a id="a-2J"></a>须菩提，<a id="a-2K"></a>一切法不可得故，<a id="a-2L"></a>是为应般若波罗蜜行。<a id="a-2M"></a>若菩萨行无所得般若波罗蜜时，<a id="a-2N"></a>恶魔愁毒，<a id="a-2O"></a>如箭入心，<a id="a-2P"></a>譬如人新丧父母。<a id="a-2Q"></a>如是，<a id="a-2R"></a>须菩提，<a id="a-2S"></a>恶魔见菩萨行无所得般若波罗蜜时，<a id="a-2T"></a>便大愁毒，<a id="a-2U"></a>如箭入心。<a id="a-2V"></a>”</p>
  <p id="a2W">须菩提白佛言：<a id="a-2X"></a>“世尊，<a id="a-2Y"></a>但一魔愁毒，<a id="a-2Z"></a>三千大千世界中魔亦复愁毒？<a id="a-2a"></a>”</p>
  <p id="a2b">佛告须菩提：<a id="a-2c"></a>“三千大千世界中诸恶魔皆愁毒如箭入心，<a id="a-2d"></a>各于其座不能自安。<a id="a-2e"></a>须菩提，<a id="a-2f"></a>菩萨摩诃萨能如是行般若波罗蜜，<a id="a-2g"></a>是时一切世间天及人、<a id="a-2h"></a>阿修罗，<a id="a-2i"></a>不能得其便，<a id="a-2j"></a>令其忧恼。<a id="a-2k"></a>须菩提，<a id="a-2l"></a>以是故，<a id="a-2m"></a>菩萨摩诃萨欲得阿耨多罗三藐三菩提，<a id="a-2n"></a>当行是般若波罗蜜！<a id="a-2o"></a>菩萨摩诃萨行般若波罗蜜时，<a id="a-2p"></a>具足修檀波罗蜜、<a id="a-2q"></a>尸罗波罗蜜、<a id="a-2r"></a>羼提波罗蜜、<a id="a-2s"></a>毗梨耶波罗蜜、<a id="a-2t"></a>禅波罗蜜、<a id="a-2u"></a>般若波罗蜜。<a id="a-2v"></a>须菩提，<a id="a-2w"></a>菩萨摩诃萨行般若波罗蜜时，<a id="a-2x"></a>具足诸波罗蜜。<a id="a-2y"></a>”</p>
  <p id="a2z">须菩提白佛言：<a id="a-30"></a>“世尊，<a id="a-31"></a>菩萨摩诃萨行般若波罗蜜时，<a id="a-32"></a>云何具足檀波罗蜜、<a id="a-33"></a>尸罗波罗蜜、<a id="a-34"></a>羼提波罗蜜、<a id="a-35"></a>毗梨耶波罗蜜、<a id="a-36"></a>禅波罗蜜、<a id="a-37"></a>般若波罗蜜？<a id="a-38"></a>”</p>
  <p id="a39">佛告须菩提：<a id="a-3A"></a>“菩萨摩诃萨所有布施，<a id="a-3B"></a>皆回向萨婆若。<a id="a-3C"></a>如是，<a id="a-3D"></a>须菩提，<a id="a-3E"></a>菩萨摩诃萨行般若波罗蜜时，<a id="a-3F"></a>具足檀波罗蜜。<a id="a-3G"></a>须菩提，<a id="a-3H"></a>菩萨摩诃萨所有持戒，<a id="a-3I"></a>皆回向萨婆若，<a id="a-3J"></a>是为具足尸罗波罗蜜。<a id="a-3K"></a>菩萨摩诃萨所有忍辱，<a id="a-3L"></a>皆回向萨婆若，<a id="a-3M"></a>是为具足羼提波罗蜜。<a id="a-3N"></a>菩萨摩诃萨所有精进，<a id="a-3O"></a>皆回向萨婆若，<a id="a-3P"></a>是为具足毗梨耶波罗蜜。<a id="a-3Q"></a>菩萨摩诃萨所有禅定，<a id="a-3R"></a>皆回向萨婆若，<a id="a-3S"></a>是为具足禅波罗蜜。<a id="a-3T"></a>菩萨摩诃萨所有智慧，<a id="a-3U"></a>皆回向萨婆若，<a id="a-3V"></a>是为具足般若波罗蜜。<a id="a-3W"></a>如是，<a id="a-3X"></a>须菩提，<a id="a-3Y"></a>菩萨摩诃萨行般若波罗蜜，<a id="a-3Z"></a>具足六波罗蜜。<a id="a-3a"></a>”</p>
  <p id="a3b">【论】释曰：<a id="a-3c"></a>须菩提从佛闻般若波罗蜜种种相，<a id="a-3d"></a>初闻毕竟空相；<a id="a-3e"></a>中闻嘱累，<a id="a-3f"></a>如似有；<a id="a-3g"></a>后还闻说空，<a id="a-3h"></a>所谓般若义无量，<a id="a-3i"></a>名字句众有量。<a id="a-3j"></a>是时，<a id="a-3k"></a>须菩提作是念：<a id="a-3l"></a>诸佛阿耨多罗三藐三菩提甚深，<a id="a-3m"></a>我当问佛所以甚深。<a id="a-3n"></a>佛说菩提少许分，<a id="a-3o"></a>但为破众生颠倒故，<a id="a-3p"></a>不具足说。<a id="a-3q"></a>所以者何？<a id="a-3r"></a>无能受者故。<a id="a-3s"></a>若人取如相，<a id="a-3t"></a>佛言如亦空，<a id="a-3u"></a>无生、<a id="a-3v"></a>住、<a id="a-3w"></a>灭故；<a id="a-3x"></a>若法无生、<a id="a-3y"></a>住、<a id="a-3z"></a>灭，<a id="a-40"></a>是法即无；<a id="a-41"></a>法性、<a id="a-42"></a>实际亦如是。<a id="a-43"></a>若有取毕竟空者，<a id="a-44"></a>亦言非也。<a id="a-45"></a>何以故？<a id="a-46"></a>若毕竟空是定相可取，<a id="a-47"></a>是非毕竟空。<a id="a-48"></a>是故言甚深，<a id="a-49"></a>我当更问佛。<a id="a-4A"></a>须菩提作是念已，<a id="a-4B"></a>如佛自说，<a id="a-4C"></a>三世诸佛用般若波罗蜜得道，<a id="a-4D"></a>般若故不尽：<a id="a-4E"></a>已不尽，<a id="a-4F"></a>今不尽，<a id="a-4G"></a>当不尽。<a id="a-4H"></a>是故我今但问不尽义。<a id="a-4I"></a>佛答：<a id="a-4J"></a>如虚空不尽故，<a id="a-4K"></a>般若亦不尽。<a id="a-4L"></a>如虚空无有法，<a id="a-4M"></a>但有名字，<a id="a-4N"></a>般若波罗蜜亦如是。<a id="a-4O"></a>般若波罗蜜如虚空无所有故不可尽，<a id="a-4P"></a>云何菩萨能生是般若波罗蜜？<a id="a-4Q"></a>能生者，<a id="a-4R"></a>菩萨云何心中生能行、<a id="a-4S"></a>能得？<a id="a-4T"></a>佛答：<a id="a-4U"></a>色无尽故，<a id="a-4V"></a>般若波罗蜜应生。<a id="a-4W"></a>如色初、<a id="a-4X"></a>后、<a id="a-4Y"></a>中生不可得，<a id="a-4Z"></a>色即生色不可得，<a id="a-4a"></a>离色生色不可得，<a id="a-4b"></a>生不可得，<a id="a-4c"></a>生生不可得，<a id="a-4d"></a>如先破生中说。<a id="a-4e"></a>生不可得故，<a id="a-4f"></a>色亦不可得；<a id="a-4g"></a>色不可得故，<a id="a-4h"></a>色生不可得。<a id="a-4i"></a>二法不可得故，<a id="a-4j"></a>色如幻、<a id="a-4k"></a>如梦，<a id="a-4l"></a>但诳人眼。<a id="a-4m"></a>若色有生必有尽，<a id="a-4n"></a>以无生故亦无尽。<a id="a-4o"></a>色真相即是般若波罗蜜相，<a id="a-4p"></a>是故说色不可尽，<a id="a-4q"></a>般若波罗蜜亦不可尽。<a id="a-4r"></a>受、<a id="a-4s"></a>想、<a id="a-4t"></a>行、<a id="a-4u"></a>识，<a id="a-4v"></a>檀波罗蜜乃至一切种智，<a id="a-4w"></a>亦如是。</p>
  <p id="a4x">复次，<a id="a-4y"></a>应生般若者，<a id="a-4z"></a>无明虚空不可尽故。<a id="a-50"></a>若人但观毕竟空，<a id="a-51"></a>多堕断灭边；<a id="a-52"></a>若观有，<a id="a-53"></a>多堕常边。<a id="a-54"></a>离是二边故，<a id="a-55"></a>说十二因缘空。<a id="a-56"></a>何以故？<a id="a-57"></a>若法从因缘和合生，<a id="a-58"></a>是法无有定性；<a id="a-59"></a>若法无定性，<a id="a-5A"></a>即是毕竟空寂灭相；<a id="a-5B"></a>离二边故，<a id="a-5C"></a>假名为中道。<a id="a-5D"></a>是故说十二因缘如虚空无法故不尽。<a id="a-5E"></a>痴亦从因缘和合生，<a id="a-5F"></a>故无自相；<a id="a-5G"></a>无自相故，<a id="a-5H"></a>毕竟空如虚空。</p>
  <p id="a5I">复次，<a id="a-5J"></a>因缘生故无实，<a id="a-5K"></a>如经中说：<a id="a-5L"></a>因眼缘色，<a id="a-5M"></a>生浊念，<a id="a-5N"></a>浊念从痴生。<a id="a-5O"></a>浊念不在眼中，<a id="a-5P"></a>不在色中，<a id="a-5Q"></a>不在内，<a id="a-5R"></a>不在外，<a id="a-5S"></a>亦不在中间，<a id="a-5T"></a>亦不从十方三世来，<a id="a-5U"></a>是法定相不可得。<a id="a-5V"></a>何以故？<a id="a-5W"></a>一切法入如故。<a id="a-5X"></a>若得是无明定相，<a id="a-5Y"></a>即是智慧，<a id="a-5Z"></a>不名为痴。<a id="a-5a"></a>是故痴相、<a id="a-5b"></a>智慧相无异，<a id="a-5c"></a>痴实相即是智慧，<a id="a-5d"></a>取著智慧相即是痴。<a id="a-5e"></a>是故痴实相毕竟清净，<a id="a-5f"></a>如虚空无生无灭。<a id="a-5g"></a>是故说得是观故，<a id="a-5h"></a>回向阿耨多罗三藐三菩提，<a id="a-5i"></a>即名般若波罗蜜。</p>
  <p id="a5j">问曰：<a id="a-5k"></a>若无无明，<a id="a-5l"></a>亦无诸行等，<a id="a-5m"></a>云何说十二因缘？</p>
  <p id="a5n">答曰：<a id="a-5o"></a>说十二因缘有三种：<a id="a-5p"></a>一者、<a id="a-5q"></a>凡夫：<a id="a-5r"></a>肉眼所见，<a id="a-5s"></a>颠倒著我心，<a id="a-5t"></a>起诸烦恼业，<a id="a-5u"></a>往来生死中。<a id="a-5v"></a>二者、<a id="a-5w"></a>贤圣：<a id="a-5x"></a>以法眼分别诸法，<a id="a-5y"></a>老病死心厌，<a id="a-5z"></a>欲出世间。<a id="a-60"></a>求老、<a id="a-61"></a>死因缘由生故，<a id="a-62"></a>是生由诸烦恼业因缘。<a id="a-63"></a>何以故？<a id="a-64"></a>无烦恼人则不生，<a id="a-65"></a>是故知烦恼为生因。<a id="a-66"></a>烦恼因缘是无明，<a id="a-67"></a>无明故，<a id="a-68"></a>应舍而取，<a id="a-69"></a>应取而舍。<a id="a-6A"></a>何者应舍？<a id="a-6B"></a>老、<a id="a-6C"></a>病诸苦，<a id="a-6D"></a>因缘烦恼应舍，<a id="a-6E"></a>以少颠倒乐因缘故而取。<a id="a-6F"></a>持戒、<a id="a-6G"></a>禅定、<a id="a-6H"></a>智慧，<a id="a-6I"></a>诸善根本，<a id="a-6J"></a>是涅槃乐因缘，<a id="a-6K"></a>是事应取而舍。<a id="a-6L"></a>是中无有知者、<a id="a-6M"></a>见者、<a id="a-6N"></a>作者。<a id="a-6O"></a>何以故？<a id="a-6P"></a>是法无定相，<a id="a-6Q"></a>但从虚诳因缘相续生。<a id="a-6R"></a>行者知是虚诳不实，<a id="a-6S"></a>则不生戏论，<a id="a-6T"></a>是但灭苦故，<a id="a-6U"></a>入于涅槃，<a id="a-6V"></a>不究尽求诸苦相。<a id="a-6W"></a>三者、<a id="a-6X"></a>诸菩萨摩诃萨：<a id="a-6Y"></a>大智人利根故，<a id="a-6Z"></a>但求究尽十二因缘根本相，<a id="a-6a"></a>不以忧怖自没。<a id="a-6b"></a>于时不得定相，<a id="a-6c"></a>老法毕竟空，<a id="a-6d"></a>但从虚诳假名有。<a id="a-6e"></a>所以者何？<a id="a-6f"></a>分别诸法相者，<a id="a-6g"></a>说老是心不相应行，<a id="a-6h"></a>是相不可得。<a id="a-6i"></a>头白等是色相，<a id="a-6j"></a>非老相；<a id="a-6k"></a>二事不可得故，<a id="a-6l"></a>无老相。</p>
  <p id="a6m">复次，<a id="a-6n"></a>世人名老相：<a id="a-6o"></a>发白、<a id="a-6p"></a>齿离，<a id="a-6q"></a>面皱、<a id="a-6r"></a>身曲，<a id="a-6s"></a>羸瘦、<a id="a-6t"></a>力薄，<a id="a-6u"></a>诸根闇塞，<a id="a-6v"></a>如是等名老相。<a id="a-6w"></a>但是事不然！<a id="a-6x"></a>所以者何？<a id="a-6y"></a>发白非唯老者；<a id="a-6z"></a>又年壮而白，<a id="a-70"></a>老年而黑者。<a id="a-71"></a>羸瘦、<a id="a-72"></a>皱曲亦尔。<a id="a-73"></a>有人老而诸根明利，<a id="a-74"></a>少而闇塞者；<a id="a-75"></a>又服还年药，<a id="a-76"></a>虽老而壮。<a id="a-77"></a>如是老无定相，<a id="a-78"></a>无定相故，<a id="a-79"></a>诸法和合，<a id="a-7A"></a>假名为老；<a id="a-7B"></a>又如假轮、<a id="a-7C"></a>轴、<a id="a-7D"></a>辕、<a id="a-7E"></a>辐等为车，<a id="a-7F"></a>是假名非实。</p>
  <p id="a7G">复次，<a id="a-7H"></a>有人言：<a id="a-7I"></a>“说果报五众故相，<a id="a-7J"></a>名为老。<a id="a-7K"></a>”是亦不然！<a id="a-7L"></a>所以者何？<a id="a-7M"></a>一切有为法，<a id="a-7N"></a>念念生灭不住，<a id="a-7O"></a>若不住则无故，<a id="a-7P"></a>无故则无老。<a id="a-7Q"></a>一切有为法若有住，<a id="a-7R"></a>则无无常，<a id="a-7S"></a>若无无常即是常，<a id="a-7T"></a>若常则无老，<a id="a-7U"></a>何况非常非无常，<a id="a-7V"></a>毕竟空中而有老？</p>
  <p id="a7W">复次，<a id="a-7X"></a>诸法毕竟空中，<a id="a-7Y"></a>生相不可得，<a id="a-7Z"></a>何况有老？<a id="a-7a"></a>如是等种种因缘，<a id="a-7b"></a>求老法不可得，<a id="a-7c"></a>不可得故无相，<a id="a-7d"></a>如虚空不可尽。<a id="a-7e"></a>如老乃至无明亦如是。<a id="a-7f"></a>破无明，<a id="a-7g"></a>如上说。<a id="a-7h"></a>菩萨观诸法实相毕竟空无所有，<a id="a-7i"></a>无所得，<a id="a-7j"></a>亦不著是事故，<a id="a-7k"></a>于众生中而生大悲：<a id="a-7l"></a>众生愚痴故，<a id="a-7m"></a>于不实颠倒虚妄法中受诸苦恼。<a id="a-7n"></a>初、<a id="a-7o"></a>十二因缘，<a id="a-7p"></a>但是凡夫人故，<a id="a-7q"></a>于是中不求是非；<a id="a-7r"></a>第二、<a id="a-7s"></a>十二因缘，<a id="a-7t"></a>二乘人及未得无生忍法菩萨所观；<a id="a-7u"></a>第三、<a id="a-7v"></a>十二因缘，<a id="a-7w"></a>从得无生忍法，<a id="a-7x"></a>乃至坐道场菩萨所观。<a id="a-7y"></a>是故说无明虚空不可尽，<a id="a-7z"></a>乃至忧悲苦恼虚空不可尽故，<a id="a-80"></a>菩萨行般若波罗蜜。<a id="a-81"></a>如是深观因缘法，<a id="a-82"></a>离诸边、<a id="a-83"></a>颠倒者，<a id="a-84"></a>边名常边、<a id="a-85"></a>断灭边，<a id="a-86"></a>有边、<a id="a-87"></a>无边，<a id="a-88"></a>实边、<a id="a-89"></a>空边，<a id="a-8A"></a>世间有边等诸边；<a id="a-8B"></a>颠倒者，<a id="a-8C"></a>无常中起常等诸颠倒烦恼。<a id="a-8D"></a>观是十二因缘法，<a id="a-8E"></a>诸边、<a id="a-8F"></a>颠倒灭。<a id="a-8G"></a>诸烦恼有二分：<a id="a-8H"></a>一者、<a id="a-8I"></a>外道邪见人名为边，<a id="a-8J"></a>二者、<a id="a-8K"></a>余众生烦恼名为颠倒。<a id="a-8L"></a>观十二因缘，<a id="a-8M"></a>是二种烦恼皆灭。<a id="a-8N"></a>是第三、<a id="a-8O"></a>十二因缘观甚深，<a id="a-8P"></a>唯诸菩萨坐道场者能观；<a id="a-8Q"></a>先虽能观，<a id="a-8R"></a>未能具足。<a id="a-8S"></a>如城譬喻经中说，<a id="a-8T"></a>佛言：<a id="a-8U"></a>“我本未得道时，<a id="a-8V"></a>如是思惟：<a id="a-8W"></a>众生可愍，<a id="a-8X"></a>深入险道，<a id="a-8Y"></a>所谓数数生，<a id="a-8Z"></a>数数老，<a id="a-8a"></a>数数死，<a id="a-8b"></a>往来世间，<a id="a-8c"></a>不知出处。<a id="a-8d"></a>我即时复作是念：<a id="a-8e"></a>‘何因缘有老死？<a id="a-8f"></a>’如是求觅时得实智慧，<a id="a-8g"></a>生因缘是老死等。<a id="a-8h"></a>”是故知第三观，<a id="a-8i"></a>坐道场乃得，<a id="a-8j"></a>如经广说。<a id="a-8k"></a>又复观如是因缘法，<a id="a-8l"></a>过于二乘，<a id="a-8m"></a>得一切种智。<a id="a-8n"></a>若有人于佛道退者，<a id="a-8o"></a>皆不得是甚深观故，<a id="a-8p"></a>若得是观则不退。<a id="a-8q"></a>何以故？<a id="a-8r"></a>深入毕竟空中，<a id="a-8s"></a>则不见声闻、<a id="a-8t"></a>辟支佛地，<a id="a-8u"></a>不见故则不于是中住。</p>
  <p id="a8v">复次，<a id="a-8w"></a>能如是观因缘法者，<a id="a-8x"></a>不见有一法定自在无因缘而生，<a id="a-8y"></a>一切法不自在，<a id="a-8z"></a>皆属因缘生。<a id="a-90"></a>有人虽见一切法从因缘生，<a id="a-91"></a>谓为：<a id="a-92"></a>从邪因缘生。<a id="a-93"></a>邪因缘者，<a id="a-94"></a>微尘、<a id="a-95"></a>世性等。<a id="a-96"></a>是故说，<a id="a-97"></a>不见法无因缘生，<a id="a-98"></a>亦不见法从常因缘微尘、<a id="a-99"></a>世性生。<a id="a-9A"></a>如虚空常，<a id="a-9B"></a>常故则无生，<a id="a-9C"></a>虚空亦不与物作因，<a id="a-9D"></a>以是故，<a id="a-9E"></a>无有法从常因缘生。</p>
  <p id="a9F">复次，<a id="a-9G"></a>菩萨如是观一切法属因缘生，<a id="a-9H"></a>不自在，<a id="a-9I"></a>不自在故无我，<a id="a-9J"></a>乃至无知者、<a id="a-9K"></a>见者。<a id="a-9L"></a>尔时，<a id="a-9M"></a>菩萨安住毕竟空十二因缘中，<a id="a-9N"></a>不见一切色等法若有、<a id="a-9O"></a>若无等，<a id="a-9P"></a>亦不见般若，<a id="a-9Q"></a>亦不见用是法行般若，<a id="a-9R"></a>乃至阿耨多罗三藐三菩提亦如是，<a id="a-9S"></a>是名菩萨无所得般若波罗蜜；<a id="a-9T"></a>得是无所得般若，<a id="a-9U"></a>于一切法中便得无所障碍般若。<a id="a-9V"></a>尔时，<a id="a-9W"></a>诸魔极大愁毒。<a id="a-9X"></a>何以故？<a id="a-9Y"></a>以是菩萨深入十二因缘毕竟空中，<a id="a-9Z"></a>不著有无、<a id="a-9a"></a>非有非无等六十二诸邪见魔网，<a id="a-9b"></a>我今无有法可得菩萨便。<a id="a-9c"></a>譬如捕鱼人，<a id="a-9d"></a>见一鱼深入大水，<a id="a-9e"></a>钩网所不及，<a id="a-9f"></a>则绝望忧愁，<a id="a-9g"></a>亦如新丧父母。</p>
  <p id="a9h">复次，<a id="a-9i"></a>菩萨能如是行无所得般若波罗蜜，<a id="a-9j"></a>则能具足檀波罗蜜等。<a id="a-9k"></a>何以故？<a id="a-9l"></a>行如是法，<a id="a-9m"></a>诸烦恼障般若法皆折薄，<a id="a-9n"></a>诸魔人民不能得便故，<a id="a-9o"></a>诸波罗蜜得具足；<a id="a-9p"></a>先来虽行六波罗蜜，<a id="a-9q"></a>未能得如是具足。<a id="a-9r"></a>须菩提问：<a id="a-9s"></a>世尊，<a id="a-9t"></a>菩萨云何能行如是般若波罗蜜，<a id="a-9u"></a>能具足檀波罗蜜等诸波罗蜜？<a id="a-9v"></a>佛答：<a id="a-9w"></a>若菩萨所有布施，<a id="a-9x"></a>皆回向萨婆若者，<a id="a-9y"></a>有二种人：<a id="a-9z"></a>软根、<a id="a-A0"></a>利根。<a id="a-A1"></a>软根者，<a id="a-A2"></a>少多布施，<a id="a-A3"></a>皆取相回向阿耨多罗三藐三菩提；<a id="a-A4"></a>利根者，<a id="a-A5"></a>破是取相，<a id="a-A6"></a>而戏论空法，<a id="a-A7"></a>信力转薄，<a id="a-A8"></a>不用萨婆若，<a id="a-A9"></a>但求诸法实相。<a id="a-AA"></a>是二种人，<a id="a-AB"></a>皆不能具足檀波罗蜜。<a id="a-AC"></a>一者、<a id="a-AD"></a>以信力多，<a id="a-AE"></a>慧力少；<a id="a-AF"></a>二者、<a id="a-AG"></a>以慧力多，<a id="a-AH"></a>信力少故。<a id="a-AI"></a>佛今说信力、<a id="a-AJ"></a>慧力等故，<a id="a-AK"></a>能回向萨婆若。<a id="a-AL"></a>念萨婆若者，<a id="a-AM"></a>是信力；<a id="a-AN"></a>如萨婆若回向者，<a id="a-AO"></a>是智力。<a id="a-AP"></a>乃至般若波罗蜜亦如是。</p>
  <p data-pb></p>
  <h2 id="aAQ">释六度相摄品第六十八之上</h2>
  <p id="aAR">【经】须菩提白佛言：<a id="a-AS"></a>“世尊，<a id="a-AT"></a>云何菩萨摩诃萨住檀波罗蜜取尸罗波罗蜜？<a id="a-AU"></a>”</p>
  <p id="aAV">佛告须菩提：<a id="a-AW"></a>“菩萨摩诃萨布施时，<a id="a-AX"></a>持是布施回向萨婆若，<a id="a-AY"></a>于众生中住慈身、<a id="a-AZ"></a>口、<a id="a-Aa"></a>意业；<a id="a-Ab"></a>是为菩萨住檀波罗蜜取尸罗波罗蜜。<a id="a-Ac"></a>”</p>
  <p id="aAd">“世尊，<a id="a-Ae"></a>云何菩萨住檀波罗蜜取羼提波罗蜜？<a id="a-Af"></a>”</p>
  <p id="aAg">佛告须菩提：<a id="a-Ah"></a>“菩萨布施时，<a id="a-Ai"></a>受者瞋恚骂辱，<a id="a-Aj"></a>恶言加之，<a id="a-Ak"></a>是时菩萨忍辱不生瞋心；<a id="a-Al"></a>是为菩萨住檀波罗蜜取羼提波罗蜜。<a id="a-Am"></a>”</p>
  <p id="aAn">“世尊，<a id="a-Ao"></a>云何菩萨住檀波罗蜜取毗梨耶波罗蜜？<a id="a-Ap"></a>”</p>
  <p id="aAq">佛言：<a id="a-Ar"></a>“菩萨布施时，<a id="a-As"></a>受者瞋恚骂辱，<a id="a-At"></a>恶言加之，<a id="a-Au"></a>菩萨增益布施，<a id="a-Av"></a>心作是念：<a id="a-Aw"></a>‘我应当施，<a id="a-Ax"></a>不应有所惜！<a id="a-Ay"></a>’即时生身精进，<a id="a-Az"></a>心精进；<a id="a-B0"></a>是为菩萨住檀波罗蜜取毗梨耶波罗蜜。<a id="a-B1"></a>”</p>
  <p id="aB2">“世尊，<a id="a-B3"></a>云何菩萨摩诃萨住檀波罗蜜取禅波罗蜜？<a id="a-B4"></a>”</p>
  <p id="aB5">佛言：<a id="a-B6"></a>“菩萨布施时，<a id="a-B7"></a>回向萨婆若，<a id="a-B8"></a>不趣声闻、<a id="a-B9"></a>辟支佛地，<a id="a-BA"></a>但一心念萨婆若；<a id="a-BB"></a>是为菩萨住檀波罗蜜取禅波罗蜜。<a id="a-BC"></a>”</p>
  <p id="aBD">“世尊，<a id="a-BE"></a>云何菩萨摩诃萨住檀波罗蜜取般若波罗蜜？<a id="a-BF"></a>”</p>
  <p id="aBG">佛言：<a id="a-BH"></a>“菩萨布施时，<a id="a-BI"></a>知布施空如幻，<a id="a-BJ"></a>不见为众生布施有益、<a id="a-BK"></a>无益；<a id="a-BL"></a>是为菩萨住檀波罗蜜取般若波罗蜜。<a id="a-BM"></a>”</p>
  <p id="aBN">须菩提白佛言：<a id="a-BO"></a>“世尊，<a id="a-BP"></a>云何菩萨摩诃萨住尸罗波罗蜜取檀波罗蜜、<a id="a-BQ"></a>羼提波罗蜜、<a id="a-BR"></a>毗梨耶波罗蜜、<a id="a-BS"></a>禅波罗蜜、<a id="a-BT"></a>般若波罗蜜？<a id="a-BU"></a>”</p>
  <p id="aBV">佛告须菩提：<a id="a-BW"></a>“菩萨摩诃萨住尸罗波罗蜜中，<a id="a-BX"></a>身、<a id="a-BY"></a>口、<a id="a-BZ"></a>意生布施福德，<a id="a-Ba"></a>助阿耨多罗三藐三菩提；<a id="a-Bb"></a>持是功德，<a id="a-Bc"></a>不取声闻、<a id="a-Bd"></a>辟支佛地。<a id="a-Be"></a>住尸罗波罗蜜中，<a id="a-Bf"></a>不夺他命，<a id="a-Bg"></a>不劫夺他家物，<a id="a-Bh"></a>不行邪淫，<a id="a-Bi"></a>不妄语，<a id="a-Bj"></a>不两舌，<a id="a-Bk"></a>不恶口，<a id="a-Bl"></a>不绮语，<a id="a-Bm"></a>不贪嫉，<a id="a-Bn"></a>不瞋恚，<a id="a-Bo"></a>不邪见。<a id="a-Bp"></a>所有布施，<a id="a-Bq"></a>饥者与食，<a id="a-Br"></a>渴者与饮，<a id="a-Bs"></a>须乘与乘，<a id="a-Bt"></a>须衣与衣，<a id="a-Bu"></a>须香与香，<a id="a-Bv"></a>须缨络与缨络，<a id="a-Bw"></a>涂香、<a id="a-Bx"></a>卧具、<a id="a-By"></a>房舍、<a id="a-Bz"></a>灯烛、<a id="a-C0"></a>资生所须，<a id="a-C1"></a>尽给与之。<a id="a-C2"></a>持是布施与众生共之，<a id="a-C3"></a>回向阿耨多罗三藐三菩提。<a id="a-C4"></a>如是回向，<a id="a-C5"></a>不堕声闻、<a id="a-C6"></a>辟支佛地。<a id="a-C7"></a>须菩提，<a id="a-C8"></a>是为菩萨摩诃萨住尸罗波罗蜜取檀波罗蜜。<a id="a-C9"></a>”</p>
  <p id="aCA">“世尊，<a id="a-CB"></a>云何菩萨摩诃萨住尸罗波罗蜜取羼提波罗蜜？<a id="a-CC"></a>”</p>
  <p id="aCD">佛言：<a id="a-CE"></a>“菩萨摩诃萨住尸罗波罗蜜中，<a id="a-CF"></a>若有众生来节节支解，<a id="a-CG"></a>菩萨于是中不生瞋心，<a id="a-CH"></a>乃至一念，<a id="a-CI"></a>作是言：<a id="a-CJ"></a>‘我得大利，<a id="a-CK"></a>众生来取我支节用，<a id="a-CL"></a>我无一念瞋恚。<a id="a-CM"></a>’是为菩萨住尸罗波罗蜜中取羼提波罗蜜。<a id="a-CN"></a>”</p>
  <p id="aCO">“世尊，<a id="a-CP"></a>云何菩萨摩诃萨住尸罗波罗蜜取毗梨耶波罗蜜？<a id="a-CQ"></a>”</p>
  <p id="aCR">佛言：<a id="a-CS"></a>“若菩萨摩诃萨身精进，<a id="a-CT"></a>心精进，<a id="a-CU"></a>常不舍，<a id="a-CV"></a>作是念：<a id="a-CW"></a>‘一切众生在生死中，<a id="a-CX"></a>我当拔著甘露地。<a id="a-CY"></a>’是为菩萨住尸罗波罗蜜中取毗梨耶波罗蜜。<a id="a-CZ"></a>”</p>
  <p id="aCa">“世尊，<a id="a-Cb"></a>云何菩萨摩诃萨住尸罗波罗蜜取禅波罗蜜？<a id="a-Cc"></a>”</p>
  <p id="aCd">佛言：<a id="a-Ce"></a>“菩萨入初禅，<a id="a-Cf"></a>第二、<a id="a-Cg"></a>第三、<a id="a-Ch"></a>第四禅，<a id="a-Ci"></a>不贪声闻、<a id="a-Cj"></a>辟支佛地，<a id="a-Ck"></a>作是念：<a id="a-Cl"></a>‘我当住禅波罗蜜中，<a id="a-Cm"></a>度一切众生生死。<a id="a-Cn"></a>’是为菩萨摩诃萨住尸罗波罗蜜取禅波罗蜜。<a id="a-Co"></a>”</p>
  <p id="aCp">“世尊，<a id="a-Cq"></a>云何菩萨摩诃萨住尸罗波罗蜜取般若波罗蜜？<a id="a-Cr"></a>”</p>
  <p id="aCs">佛言：<a id="a-Ct"></a>“菩萨住尸罗波罗蜜中，<a id="a-Cu"></a>无有法可见，<a id="a-Cv"></a>若作法、<a id="a-Cw"></a>若有为法，<a id="a-Cx"></a>若数法、<a id="a-Cy"></a>若相法，<a id="a-Cz"></a>若有、<a id="a-D0"></a>若无；<a id="a-D1"></a>但见诸法不过如相。<a id="a-D2"></a>以般若波罗蜜沤和拘舍罗力故，<a id="a-D3"></a>不堕声闻、<a id="a-D4"></a>辟支佛地。<a id="a-D5"></a>是为菩萨住尸罗波罗蜜取般若波罗蜜。<a id="a-D6"></a>”</p>
  <p id="aD7">【论】释曰：<a id="a-D8"></a>上品末说，<a id="a-D9"></a>云何菩萨行般若波罗蜜时，<a id="a-DA"></a>具足六波罗蜜，<a id="a-DB"></a>佛一一答。<a id="a-DC"></a>此品中须菩提问，<a id="a-DD"></a>云何菩萨行一波罗蜜摄五波罗蜜？</p>
  <p id="aDE">问曰：<a id="a-DF"></a>六波罗蜜各各异相，<a id="a-DG"></a>云何行一波罗蜜摄五波罗蜜？</p>
  <p id="aDH">答曰：<a id="a-DI"></a>菩萨以方便力故，<a id="a-DJ"></a>行一波罗蜜能摄五波罗蜜。</p>
  <p id="aDK">复次，<a id="a-DL"></a>有为法，<a id="a-DM"></a>因缘果报相续故相成，<a id="a-DN"></a>善法、<a id="a-DO"></a>善法因缘故；<a id="a-DP"></a>是波罗蜜皆是善法故，<a id="a-DQ"></a>行一则摄五，<a id="a-DR"></a>以一波罗蜜为主，<a id="a-DS"></a>余波罗蜜有分。<a id="a-DT"></a>有菩萨摩诃萨深行檀波罗蜜安住檀波罗蜜中，<a id="a-DU"></a>布施众生时得慈心，<a id="a-DV"></a>从慈能起慈身、<a id="a-DW"></a>口业，<a id="a-DX"></a>是时菩萨即取尸罗波罗蜜。<a id="a-DY"></a>何以故？<a id="a-DZ"></a>慈业是三善道，<a id="a-Da"></a>尸罗波罗蜜根本，<a id="a-Db"></a>所谓不贪、<a id="a-Dc"></a>不瞋、<a id="a-Dd"></a>正见。<a id="a-De"></a>是三慈业能生三种身业、<a id="a-Df"></a>四种口业。<a id="a-Dg"></a>慈即是善业，<a id="a-Dh"></a>为利益众生故，<a id="a-Di"></a>名为慈。<a id="a-Dj"></a>取羼提波罗蜜者，<a id="a-Dk"></a>菩萨为一切智慧故布施，<a id="a-Dl"></a>受者瞋。<a id="a-Dm"></a>若施主唱言：<a id="a-Dn"></a>“我能一切施。<a id="a-Do"></a>”受者不得称意，<a id="a-Dp"></a>便作是言：<a id="a-Dq"></a>“谁使汝请我而不随我意？<a id="a-Dr"></a>”瞋者是心恶业，<a id="a-Ds"></a>骂者是口恶业，<a id="a-Dt"></a>打害者是身恶业。<a id="a-Du"></a>瞋有上、<a id="a-Dv"></a>中、<a id="a-Dw"></a>下：<a id="a-Dx"></a>上者害杀，<a id="a-Dy"></a>中者骂詈，<a id="a-Dz"></a>下者心瞋。<a id="a-E0"></a>尔时，<a id="a-E1"></a>菩萨不生三种恶业，<a id="a-E2"></a>意业是根本故，<a id="a-E3"></a>但说意业。<a id="a-E4"></a>作是念：<a id="a-E5"></a>“是我之罪，<a id="a-E6"></a>我请彼人而不能得称意。<a id="a-E7"></a>由我薄福，<a id="a-E8"></a>不能具足施与。<a id="a-E9"></a>我若瞋者，<a id="a-EA"></a>既失财物，<a id="a-EB"></a>又失福德，<a id="a-EC"></a>是故不应瞋。<a id="a-ED"></a>”取毗梨耶波罗蜜者，<a id="a-EE"></a>若菩萨布施时，<a id="a-EF"></a>受者打害，<a id="a-EG"></a>心不没不舍。<a id="a-EH"></a>布施，<a id="a-EI"></a>如先说。<a id="a-EJ"></a>为布施故，<a id="a-EK"></a>身心勤精进，<a id="a-EL"></a>作是念：<a id="a-EM"></a>“我先世不强意布施故，<a id="a-EN"></a>今不能得称受者意，<a id="a-EO"></a>但当勤布施，<a id="a-EP"></a>不应计余小事。<a id="a-EQ"></a>”取禅波罗蜜者，<a id="a-ER"></a>菩萨布施不求今世福乐，<a id="a-ES"></a>亦不求后世转轮圣王、<a id="a-ET"></a>天王、<a id="a-EU"></a>人王，<a id="a-EV"></a>亦不求世间禅定乐；<a id="a-EW"></a>为众生故，<a id="a-EX"></a>不求涅槃乐。<a id="a-EY"></a>但摄是诸意，<a id="a-EZ"></a>在一切种智中不令散乱。<a id="a-Ea"></a>取般若波罗蜜者，<a id="a-Eb"></a>菩萨布施时，<a id="a-Ec"></a>常观一切有为作法虚诳不坚固，<a id="a-Ed"></a>如幻、<a id="a-Ee"></a>如梦。<a id="a-Ef"></a>施众生时，<a id="a-Eg"></a>不见有益、<a id="a-Eh"></a>无益。<a id="a-Ei"></a>何以故？<a id="a-Ej"></a>是布施物，<a id="a-Ek"></a>非定是乐因缘，<a id="a-El"></a>或时得食腹胀而死，<a id="a-Em"></a>或时得财为贼所害，<a id="a-En"></a>亦以得财物故生悭贪心而堕饿鬼中。<a id="a-Eo"></a>又此财物有为相故，<a id="a-Ep"></a>念念生灭无常，<a id="a-Eq"></a>生苦因缘。</p>
  <p id="aEr">复次，<a id="a-Es"></a>此财物入诸法实相毕竟空中，<a id="a-Et"></a>不分别有利、<a id="a-Eu"></a>无利，<a id="a-Ev"></a>是故菩萨于受者不求恩分，<a id="a-Ew"></a>于布施不望果报；<a id="a-Ex"></a>设求报者，<a id="a-Ey"></a>若彼不报，<a id="a-Ez"></a>则生怨恨。<a id="a-F0"></a>菩萨作是念：<a id="a-F1"></a>“诸法毕竟空故，<a id="a-F2"></a>我无所与；<a id="a-F3"></a>若求果报，<a id="a-F4"></a>当求毕竟空阿耨多罗三藐三菩提。<a id="a-F5"></a>”如布施相，<a id="a-F6"></a>是故不见有益；<a id="a-F7"></a>以毕竟空故，<a id="a-F8"></a>亦不见无益。<a id="a-F9"></a>如是，<a id="a-FA"></a>于檀波罗蜜边，<a id="a-FB"></a>取五波罗蜜。<a id="a-FC"></a>菩萨以尸罗波罗蜜为主，<a id="a-FD"></a>所有身、<a id="a-FE"></a>口、<a id="a-FF"></a>意善业布施，<a id="a-FG"></a>多闻、<a id="a-FH"></a>思惟、<a id="a-FI"></a>持戒等助阿耨多罗三藐三菩提，<a id="a-FJ"></a>持戒力大故，<a id="a-FK"></a>总名尸罗波罗蜜。<a id="a-FL"></a>何以故？<a id="a-FM"></a>欲界中持戒为上，<a id="a-FN"></a>余布施、<a id="a-FO"></a>闻、<a id="a-FP"></a>思、<a id="a-FQ"></a>修慧等，<a id="a-FR"></a>以欲界心散乱故得力微薄。<a id="a-FS"></a>如阿毗昙中说：<a id="a-FT"></a>出法，<a id="a-FU"></a>名欲界系、<a id="a-FV"></a>或色、<a id="a-FW"></a>无色界系净禅定，<a id="a-FX"></a>学、<a id="a-FY"></a>无学法及涅槃。<a id="a-FZ"></a>菩萨以是持戒等法，<a id="a-Fa"></a>不趣声闻、<a id="a-Fb"></a>辟支佛地，<a id="a-Fc"></a>但安住尸罗波罗蜜中。<a id="a-Fd"></a>不夺众生命，<a id="a-Fe"></a>乃至不为邪见住，<a id="a-Ff"></a>是助道戒，<a id="a-Fg"></a>具足十善道戒。<a id="a-Fh"></a>菩萨住是二种戒中布施众生。<a id="a-Fi"></a>须食与食等义，<a id="a-Fj"></a>如初品中说。<a id="a-Fk"></a>皆以此福回向佛道，<a id="a-Fl"></a>不趣二乘。<a id="a-Fm"></a>何以故？<a id="a-Fn"></a>菩萨有二种破戒：<a id="a-Fo"></a>一者、<a id="a-Fp"></a>十不善道，<a id="a-Fq"></a>二者、<a id="a-Fr"></a>向声闻、<a id="a-Fs"></a>辟支佛地。<a id="a-Ft"></a>与此相违，<a id="a-Fu"></a>则是二种持戒。<a id="a-Fv"></a>取羼提波罗蜜者，<a id="a-Fw"></a>菩萨住尸罗波罗蜜欲具足忍辱波罗蜜，<a id="a-Fx"></a>若众生来节节支解持去，<a id="a-Fy"></a>乃至不生一念瞋心，<a id="a-Fz"></a>何况起身、<a id="a-G0"></a>口恶业？</p>
  <p id="aG1">问曰：<a id="a-G2"></a>忍辱名一切侵夺能忍，<a id="a-G3"></a>何以但说割截身体？</p>
  <p id="aG4">答曰：<a id="a-G5"></a>所著物有内、<a id="a-G6"></a>外：<a id="a-G7"></a>内名自身头目髓脑等；<a id="a-G8"></a>外名妻子、<a id="a-G9"></a>珍宝等。<a id="a-GA"></a>虽俱是著处，<a id="a-GB"></a>内著最深。</p>
  <p id="aGC">复次，<a id="a-GD"></a>或有人虽随逐财物而死，<a id="a-GE"></a>亦是为身故。<a id="a-GF"></a>又复人多惜身，<a id="a-GG"></a>时有惜财，<a id="a-GH"></a>惜财者少故不说。</p>
  <p id="aGI">复次，<a id="a-GJ"></a>是人尚不惜身，<a id="a-GK"></a>何况余物？<a id="a-GL"></a>是故但说大因缘，<a id="a-GM"></a>当知已摄小者。</p>
  <p id="aGN">问曰：<a id="a-GO"></a>乃至不生一念瞋心者，<a id="a-GP"></a>为是变化身？<a id="a-GQ"></a>为是父母生身？<a id="a-GR"></a>若是变化身，<a id="a-GS"></a>则不足为奇；<a id="a-GT"></a>若是父母生身，<a id="a-GU"></a>未断结人，<a id="a-GV"></a>云何能不生一念瞋心？</p>
  <p id="aGW">答曰：<a id="a-GX"></a>有人言：<a id="a-GY"></a>“烦恼业因缘生身，<a id="a-GZ"></a>是菩萨于无量劫，<a id="a-Ga"></a>为众生修集慈心故，<a id="a-Gb"></a>虽有割截不生瞋心。<a id="a-Gc"></a>如慈母养育婴儿，<a id="a-Gd"></a>虽复屎尿污身，<a id="a-Ge"></a>以深爱故而不生瞋，<a id="a-Gf"></a>又愍其无知；<a id="a-Gg"></a>菩萨于众生亦如是，<a id="a-Gh"></a>未得圣道者，<a id="a-Gi"></a>皆如小儿：<a id="a-Gj"></a>‘我为菩萨应生慈心，<a id="a-Gk"></a>当如父母，<a id="a-Gl"></a>众生虽复加恶于我，<a id="a-Gm"></a>我不应瞋。<a id="a-Gn"></a>何以故？<a id="a-Go"></a>众生不自在，<a id="a-Gp"></a>烦恼所使故。<a id="a-Gq"></a>’”</p>
  <p id="aGr">复次，<a id="a-Gs"></a>菩萨无量劫来常修毕竟空法，<a id="a-Gt"></a>不见害者、<a id="a-Gu"></a>骂者，<a id="a-Gv"></a>亦不见善者、<a id="a-Gw"></a>恶者，<a id="a-Gx"></a>皆如幻、<a id="a-Gy"></a>如梦；<a id="a-Gz"></a>诸瞋恚者皆愚痴，<a id="a-H0"></a>若我报彼，<a id="a-H1"></a>与彼无异。</p>
  <p id="aH2">复次，<a id="a-H3"></a>菩萨作是念：<a id="a-H4"></a>“我应瞋处而不瞋，<a id="a-H5"></a>则为大利。<a id="a-H6"></a>”取毗梨耶波罗蜜者，<a id="a-H7"></a>住尸罗波罗蜜多是出家人，<a id="a-H8"></a>时有在家者。<a id="a-H9"></a>一切出家人得无量戒律仪，<a id="a-HA"></a>具足四十种善道，<a id="a-HB"></a>深入诸法实相，<a id="a-HC"></a>过声闻、<a id="a-HD"></a>辟支佛地。<a id="a-HE"></a>是三种戒，<a id="a-HF"></a>名尸罗波罗蜜。<a id="a-HG"></a>在家者，<a id="a-HH"></a>无无量戒律仪，<a id="a-HI"></a>是故不具足住尸罗波罗蜜。<a id="a-HJ"></a>菩萨作是念：<a id="a-HK"></a>“我今舍世乐入道，<a id="a-HL"></a>不可但住持戒，<a id="a-HM"></a>持戒是余功德住处。<a id="a-HN"></a>若但得住处，<a id="a-HO"></a>不得余功德者，<a id="a-HP"></a>得利甚薄；<a id="a-HQ"></a>譬如人在宝洲，<a id="a-HR"></a>但得水精珠，<a id="a-HS"></a>则所利益薄。<a id="a-HT"></a>”是故菩萨欲具足五波罗蜜故，<a id="a-HU"></a>身、<a id="a-HV"></a>心勤精进。<a id="a-HW"></a>身精进者，<a id="a-HX"></a>如法致财，<a id="a-HY"></a>以用布施等；<a id="a-HZ"></a>心精进者，<a id="a-Ha"></a>悭贪等诸恶心来破六波罗蜜者，<a id="a-Hb"></a>不令得入。<a id="a-Hc"></a>得此二种精进已，<a id="a-Hd"></a>应作是念：<a id="a-He"></a>“一切众生沉没生死，<a id="a-Hf"></a>我应拯济，<a id="a-Hg"></a>著甘露地；<a id="a-Hh"></a>声闻人但度一身，<a id="a-Hi"></a>尚不应懈怠，<a id="a-Hj"></a>何况菩萨自度及为一切众生而当懈怠？<a id="a-Hk"></a>以是事故，<a id="a-Hl"></a>我不应懈废，<a id="a-Hm"></a>虽身疲苦，<a id="a-Hn"></a>心不应息。<a id="a-Ho"></a>所以者何？<a id="a-Hp"></a>此大乘法若不运用，<a id="a-Hq"></a>则为败坏。<a id="a-Hr"></a>”取禅波罗蜜者，<a id="a-Hs"></a>菩萨住尸罗波罗蜜或未得无生忍法，<a id="a-Ht"></a>故诸烦恼风吹动愿树，<a id="a-Hu"></a>欲坏其尸罗波罗蜜。<a id="a-Hv"></a>尔时，<a id="a-Hw"></a>应求禅定乐，<a id="a-Hx"></a>除却五欲乐；<a id="a-Hy"></a>五欲乐除故，<a id="a-Hz"></a>戒得清净，<a id="a-I0"></a>烦恼虽未断，<a id="a-I1"></a>已折伏故，<a id="a-I2"></a>不能生乱。<a id="a-I3"></a>譬如毒蛇，<a id="a-I4"></a>以咒术力故，<a id="a-I5"></a>毒不得螫。<a id="a-I6"></a>禅者，<a id="a-I7"></a>四禅、<a id="a-I8"></a>四无色定、<a id="a-I9"></a>四无量心等诸禅定。<a id="a-IA"></a>菩萨得禅，<a id="a-IB"></a>心虽柔软，<a id="a-IC"></a>安住尸罗波罗蜜故，<a id="a-ID"></a>亦不取声闻、<a id="a-IE"></a>辟支佛地。<a id="a-IF"></a>是菩萨但作是念：<a id="a-IG"></a>“我应行禅波罗蜜，<a id="a-IH"></a>不为小乘涅槃，<a id="a-II"></a>亦不为果报，<a id="a-IJ"></a>但为度一切众生故，<a id="a-IK"></a>说诸法实相。<a id="a-IL"></a>”是实智从禅定生，<a id="a-IM"></a>是心不为觉、<a id="a-IN"></a>观所动，<a id="a-IO"></a>亦不为贪欲、<a id="a-IP"></a>瞋恚所浊，<a id="a-IQ"></a>系心一处，<a id="a-IR"></a>清净柔软，<a id="a-IS"></a>则能生实智；<a id="a-IT"></a>如水澄静，<a id="a-IU"></a>照鉴分明。<a id="a-IV"></a>菩萨住尸罗波罗蜜得是禅，<a id="a-IW"></a>得禅故心清净，<a id="a-IX"></a>心清净故知诸法如实。<a id="a-IY"></a>有为法从因缘和合生虚诳，<a id="a-IZ"></a>菩萨以慧眼观，<a id="a-Ia"></a>不见是有为法实。<a id="a-Ib"></a>有为法有种种名，<a id="a-Ic"></a>所谓作法、<a id="a-Id"></a>有为、<a id="a-Ie"></a>数法、<a id="a-If"></a>相法，<a id="a-Ig"></a>若有若无。<a id="a-Ih"></a>以有为故，<a id="a-Ii"></a>可说无为，<a id="a-Ij"></a>有为相尚不可得，<a id="a-Ik"></a>何况无为？</p>
  <p id="aIl">问曰：<a id="a-Im"></a>有为法是有相，<a id="a-In"></a>无为法是无相，<a id="a-Io"></a>今何以有为相中说无相？</p>
  <p id="aIp">答曰：<a id="a-Iq"></a>无为有二种：<a id="a-Ir"></a>一者、<a id="a-Is"></a>无相寂灭，<a id="a-It"></a>无戏论如涅槃；<a id="a-Iu"></a>二者、<a id="a-Iv"></a>相待无，<a id="a-Iw"></a>因有而生。<a id="a-Ix"></a>如庙堂上无马，<a id="a-Iy"></a>能生无心；<a id="a-Iz"></a>此无心是生诸烦恼因缘。<a id="a-J0"></a>云何是无为法？<a id="a-J1"></a>是菩萨不见此有、<a id="a-J2"></a>无等法，<a id="a-J3"></a>但见诸法如、<a id="a-J4"></a>法性、<a id="a-J5"></a>实际。</p>
  <p id="aJ6">问曰：<a id="a-J7"></a>汝先言离有则无无，<a id="a-J8"></a>今云何见如、<a id="a-J9"></a>法性、<a id="a-JA"></a>实际？</p>
  <p id="aJB">答曰：<a id="a-JC"></a>不见有为法，<a id="a-JD"></a>若常、<a id="a-JE"></a>乐、<a id="a-JF"></a>我、<a id="a-JG"></a>净等，<a id="a-JH"></a>是虚诳法若无，<a id="a-JI"></a>即是诸法实。<a id="a-JJ"></a>见无生法故，<a id="a-JK"></a>能离有生法；<a id="a-JL"></a>是无生法无定实相可取，<a id="a-JM"></a>但能令人离虚诳有生法故，<a id="a-JN"></a>名无生。<a id="a-JO"></a>若得如是智慧，<a id="a-JP"></a>以方便力，<a id="a-JQ"></a>本愿悲心故，<a id="a-JR"></a>不取二乘证，<a id="a-JS"></a>直至阿耨多罗三藐三菩提。<a id="a-JT"></a>是名菩萨住尸罗波罗蜜取五波罗蜜。</p>
 </body>
</html>