<!doctype html>
<html id="z3IBVImuR" data-ver="1653">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第七十六</h1>
  <h2 id="a2">释学空不证品第六十</h2>
  <p id="a3">【经】须菩提白佛言：<a id="a-4"></a>“世尊，<a id="a-5"></a>若菩萨摩诃萨欲行般若波罗蜜云何学空三昧？<a id="a-6"></a>云何入空三昧？<a id="a-7"></a>云何学无相、<a id="a-8"></a>无作三昧？<a id="a-9"></a>云何入无相、<a id="a-A"></a>无作三昧？<a id="a-B"></a>云何学四念处？<a id="a-C"></a>云何修四念处？<a id="a-D"></a>乃至云何学八圣道分？<a id="a-E"></a>云何修八圣道分？<a id="a-F"></a>”</p>
  <p id="aG">佛告须菩提：<a id="a-H"></a>“菩萨摩诃萨行般若波罗蜜时，<a id="a-I"></a>应观色空，<a id="a-J"></a>受、<a id="a-K"></a>想、<a id="a-L"></a>行、<a id="a-M"></a>识空；<a id="a-N"></a>十二入、<a id="a-O"></a>十八界空；<a id="a-P"></a>乃至应观欲、<a id="a-Q"></a>色、<a id="a-R"></a>无色界空。<a id="a-S"></a>作是观时，<a id="a-T"></a>不令心乱。<a id="a-U"></a>是菩萨摩诃萨若心不乱，<a id="a-V"></a>则不见是法；<a id="a-W"></a>若不见是法，<a id="a-X"></a>则不作证。<a id="a-Y"></a>何以故？<a id="a-Z"></a>是菩萨摩诃萨善学自相空故，<a id="a-a"></a>不有余，<a id="a-b"></a>不有分，<a id="a-c"></a>证法、<a id="a-d"></a>证者皆不可见。<a id="a-e"></a>”</p>
  <p id="af">须菩提白佛言：<a id="a-g"></a>“世尊，<a id="a-h"></a>如佛所说，<a id="a-i"></a>菩萨摩诃萨不应空法作证。<a id="a-j"></a>世尊，<a id="a-k"></a>云何菩萨住空法中而不作证？<a id="a-l"></a>”</p>
  <p id="am">佛告须菩提：<a id="a-n"></a>“若菩萨摩诃萨具足观空，<a id="a-o"></a>先作是愿：<a id="a-p"></a>‘我今不应空法作证，<a id="a-q"></a>我今学时，<a id="a-r"></a>非是证时。<a id="a-s"></a>’菩萨摩诃萨不专摄心系在缘中，<a id="a-t"></a>是故菩萨摩诃萨于阿耨多罗三藐三菩提中不退，<a id="a-u"></a>亦不取漏尽证。<a id="a-v"></a>须菩提，<a id="a-w"></a>菩萨摩诃萨如是大善妙法成就。<a id="a-x"></a>何以故？<a id="a-y"></a>住是空中作是念：<a id="a-z"></a>‘我今是学时，<a id="a-10"></a>非是证时。<a id="a-11"></a>’须菩提，<a id="a-12"></a>菩萨摩诃萨应如是念：<a id="a-13"></a>‘我是学檀波罗蜜时，<a id="a-14"></a>非是证时。<a id="a-15"></a>学尸罗波罗蜜、<a id="a-16"></a>羼提波罗蜜、<a id="a-17"></a>毗梨耶波罗蜜、<a id="a-18"></a>禅波罗蜜时，<a id="a-19"></a>修四念处时，<a id="a-1A"></a>乃至修八圣道分时，<a id="a-1B"></a>非是证时。<a id="a-1C"></a>修空三昧、<a id="a-1D"></a>无相三昧、<a id="a-1E"></a>无作三昧时，<a id="a-1F"></a>非是证时。<a id="a-1G"></a>修佛十力、<a id="a-1H"></a>四无所畏、<a id="a-1I"></a>四无碍智、<a id="a-1J"></a>十八不共法、<a id="a-1K"></a>大慈大悲时，<a id="a-1L"></a>非是证时。<a id="a-1M"></a>我今学一切种智时，<a id="a-1N"></a>非是得须陀洹果证，<a id="a-1O"></a>乃至阿罗汉果、<a id="a-1P"></a>辟支佛道证时。<a id="a-1Q"></a>’如是，<a id="a-1R"></a>须菩提，<a id="a-1S"></a>菩萨摩诃萨行般若波罗蜜，<a id="a-1T"></a>学空观，<a id="a-1U"></a>住空中；<a id="a-1V"></a>学无相、<a id="a-1W"></a>无作观，<a id="a-1X"></a>住无相、<a id="a-1Y"></a>无作中。<a id="a-1Z"></a>修四念处不证四念处，<a id="a-1a"></a>乃至修八圣道分不证八圣道分。<a id="a-1b"></a>是菩萨虽学三十七品，<a id="a-1c"></a>虽行三十七品，<a id="a-1d"></a>而不作须陀洹果证，<a id="a-1e"></a>乃至辟支佛道。</p>
  <p id="a1f">“须菩提，<a id="a-1g"></a>譬如壮夫劲勇猛健，<a id="a-1h"></a>善于兵法，<a id="a-1i"></a>六十四能，<a id="a-1j"></a>坚持器仗，<a id="a-1k"></a>安立不动，<a id="a-1l"></a>巧诸技术，<a id="a-1m"></a>端正净洁，<a id="a-1n"></a>人所爱敬；<a id="a-1o"></a>少修事业，<a id="a-1p"></a>得报利多，<a id="a-1q"></a>以是因缘故，<a id="a-1r"></a>众所恭敬，<a id="a-1s"></a>尊重赞叹；<a id="a-1t"></a>见人敬重，<a id="a-1u"></a>倍复欢喜。<a id="a-1v"></a>少有因缘，<a id="a-1w"></a>当至他处，<a id="a-1x"></a>扶将老弱，<a id="a-1y"></a>过诸险难恐怖之处，<a id="a-1z"></a>安慰父母，<a id="a-20"></a>晓喻妻子：<a id="a-21"></a>‘莫有恐懅！<a id="a-22"></a>我能过此，<a id="a-23"></a>必无所苦。<a id="a-24"></a>’险难道中，<a id="a-25"></a>多有怨贼潜伏劫害，<a id="a-26"></a>其人智力具足故，<a id="a-27"></a>能度恶道，<a id="a-28"></a>还归本处，<a id="a-29"></a>不遇贼害，<a id="a-2A"></a>欢喜安乐。<a id="a-2B"></a>须菩提，<a id="a-2C"></a>菩萨摩诃萨亦如是，<a id="a-2D"></a>于一切众生中，<a id="a-2E"></a>慈悲喜舍心遍满足。<a id="a-2F"></a>尔时，<a id="a-2G"></a>菩萨摩诃萨住四无量心，<a id="a-2H"></a>具足六波罗蜜，<a id="a-2I"></a>不取漏尽证；<a id="a-2J"></a>学一切种智，<a id="a-2K"></a>入空，<a id="a-2L"></a>无相、<a id="a-2M"></a>无作解脱门，<a id="a-2N"></a>是时菩萨不随一切诸相，<a id="a-2O"></a>亦不证无相三昧，<a id="a-2P"></a>以不证无相三昧故，<a id="a-2Q"></a>不堕声闻、<a id="a-2R"></a>辟支佛地。</p>
  <p id="a2S">“须菩提，<a id="a-2T"></a>譬如有翼之鸟，<a id="a-2U"></a>飞腾虚空而不堕坠，<a id="a-2V"></a>虽在空中，<a id="a-2W"></a>亦不住空。<a id="a-2X"></a>须菩提，<a id="a-2Y"></a>菩萨摩诃萨亦如是，<a id="a-2Z"></a>学空解脱门，<a id="a-2a"></a>学无相、<a id="a-2b"></a>无作解脱门，<a id="a-2c"></a>亦不作证；<a id="a-2d"></a>以不证故，<a id="a-2e"></a>不堕声闻、<a id="a-2f"></a>辟支佛地。<a id="a-2g"></a>未具足佛十力、<a id="a-2h"></a>大慈大悲、<a id="a-2i"></a>无量诸佛法、<a id="a-2j"></a>一切种智，<a id="a-2k"></a>亦不证空、<a id="a-2l"></a>无相、<a id="a-2m"></a>无作解脱门。</p>
  <p id="a2n">“须菩提，<a id="a-2o"></a>譬如健人，<a id="a-2p"></a>学诸射法，<a id="a-2q"></a>善于射术，<a id="a-2r"></a>仰射空中，<a id="a-2s"></a>复以后箭射于前箭，<a id="a-2t"></a>箭箭相拄，<a id="a-2u"></a>不令箭堕，<a id="a-2v"></a>随意自在；<a id="a-2w"></a>若欲令堕，<a id="a-2x"></a>便止后箭，<a id="a-2y"></a>尔乃堕地。<a id="a-2z"></a>须菩提，<a id="a-30"></a>菩萨摩诃萨亦如是，<a id="a-31"></a>行般若波罗蜜，<a id="a-32"></a>以方便力故，<a id="a-33"></a>为阿耨多罗三藐三菩提诸善根未具足，<a id="a-34"></a>不于实际作证；<a id="a-35"></a>若善根成就，<a id="a-36"></a>是时便于实际作证。<a id="a-37"></a>以是故，<a id="a-38"></a>须菩提，<a id="a-39"></a>菩萨摩诃萨行般若波罗蜜时，<a id="a-3A"></a>应如是观诸法相！<a id="a-3B"></a>”</p>
  <p id="a3C">须菩提白佛言：<a id="a-3D"></a>“世尊，<a id="a-3E"></a>菩萨摩诃萨所为甚难！<a id="a-3F"></a>何以故？<a id="a-3G"></a>虽学是诸法相，<a id="a-3H"></a>学实际、<a id="a-3I"></a>学如、<a id="a-3J"></a>学法性、<a id="a-3K"></a>学毕竟空，<a id="a-3L"></a>乃至学自相空及三解脱门，<a id="a-3M"></a>终不中道堕落。<a id="a-3N"></a>世尊，<a id="a-3O"></a>是甚希有！<a id="a-3P"></a>”</p>
  <p id="a3Q">佛告须菩提：<a id="a-3R"></a>“是菩萨摩诃萨不舍一切众生故，<a id="a-3S"></a>作如是愿。<a id="a-3T"></a>须菩提，<a id="a-3U"></a>若是菩萨摩诃萨作是念：<a id="a-3V"></a>‘我不应舍一切众生！<a id="a-3W"></a>一切众生没在无所有法中，<a id="a-3X"></a>我应当度！<a id="a-3Y"></a>’尔时，<a id="a-3Z"></a>即入空解脱门、<a id="a-3a"></a>无相解脱门、<a id="a-3b"></a>无作解脱门。<a id="a-3c"></a>须菩提，<a id="a-3d"></a>当知是菩萨摩诃萨成就方便力，<a id="a-3e"></a>未得一切种智，<a id="a-3f"></a>行是解脱门，<a id="a-3g"></a>亦不中道取实际证。</p>
  <p id="a3h">“复次，<a id="a-3i"></a>须菩提，<a id="a-3j"></a>菩萨摩诃萨欲观是诸甚深法，<a id="a-3k"></a>所谓内空乃至无法有法空，<a id="a-3l"></a>四念处乃至三解脱门。<a id="a-3m"></a>尔时，<a id="a-3n"></a>菩萨摩诃萨应生如是心：<a id="a-3o"></a>‘是诸众生长夜行我相，<a id="a-3p"></a>乃至知者、<a id="a-3q"></a>见者相，<a id="a-3r"></a>著于得法。<a id="a-3s"></a>为众生断是诸相故，<a id="a-3t"></a>得阿耨多罗三藐三菩提时，<a id="a-3u"></a>当说法。<a id="a-3v"></a>’尔时，<a id="a-3w"></a>菩萨行空解脱门，<a id="a-3x"></a>无相、<a id="a-3y"></a>无作解脱门，<a id="a-3z"></a>亦不取实际证；<a id="a-40"></a>以不证故，<a id="a-41"></a>不堕须陀洹果乃至辟支佛道。<a id="a-42"></a>须菩提，<a id="a-43"></a>是菩萨摩诃萨以是心欲成就善根故，<a id="a-44"></a>不中道实际作证，<a id="a-45"></a>不失四禅、<a id="a-46"></a>四无量心、<a id="a-47"></a>四无色定、<a id="a-48"></a>四念处乃至八圣道分，<a id="a-49"></a>空、<a id="a-4A"></a>无相、<a id="a-4B"></a>无作，<a id="a-4C"></a>佛十力、<a id="a-4D"></a>四无所畏、<a id="a-4E"></a>四无碍智、<a id="a-4F"></a>大慈大悲、<a id="a-4G"></a>十八不共法。<a id="a-4H"></a>是时，<a id="a-4I"></a>菩萨摩诃萨成就一切助道法，<a id="a-4J"></a>乃至阿耨多罗三藐三菩提，<a id="a-4K"></a>终不耗减。<a id="a-4L"></a>是菩萨有方便力故，<a id="a-4M"></a>常增益善法，<a id="a-4N"></a>诸根通利，<a id="a-4O"></a>胜于阿罗汉、<a id="a-4P"></a>辟支佛根。</p>
  <p id="a4Q">“复次，<a id="a-4R"></a>须菩提，<a id="a-4S"></a>若菩萨摩诃萨作是念：<a id="a-4T"></a>‘众生长夜著四颠倒，<a id="a-4U"></a>常想、<a id="a-4V"></a>乐想、<a id="a-4W"></a>净想、<a id="a-4X"></a>我想。<a id="a-4Y"></a>为是众生故，<a id="a-4Z"></a>求萨婆若，<a id="a-4a"></a>我得阿耨多罗三藐三菩提时，<a id="a-4b"></a>为说无常法，<a id="a-4c"></a>苦、<a id="a-4d"></a>不净、<a id="a-4e"></a>无我法。<a id="a-4f"></a>’是菩萨成就是心，<a id="a-4g"></a>以方便力行般若波罗蜜，<a id="a-4h"></a>不得佛三昧，<a id="a-4i"></a>未具足佛十力、<a id="a-4j"></a>四无所畏、<a id="a-4k"></a>四无碍智、<a id="a-4l"></a>大慈大悲、<a id="a-4m"></a>十八不共法，<a id="a-4n"></a>亦不实际作证。<a id="a-4o"></a>尔时，<a id="a-4p"></a>菩萨修无作解脱门，<a id="a-4q"></a>虽未得阿耨多罗三藐三菩提，<a id="a-4r"></a>亦不实际作证。</p>
  <p id="a4s">“复次，<a id="a-4t"></a>须菩提，<a id="a-4u"></a>若菩萨摩诃萨作是念：<a id="a-4v"></a>‘众生长夜著得法，<a id="a-4w"></a>所谓我、<a id="a-4x"></a>众生乃至知者、<a id="a-4y"></a>见者，<a id="a-4z"></a>是色、<a id="a-50"></a>是受想行识，<a id="a-51"></a>是入、<a id="a-52"></a>是界，<a id="a-53"></a>是四禅、<a id="a-54"></a>四无量心、<a id="a-55"></a>四无色定。<a id="a-56"></a>我如是行，<a id="a-57"></a>如我得阿耨多罗三藐三菩提时，<a id="a-58"></a>令众生无是得法。<a id="a-59"></a>’菩萨是心成就，<a id="a-5A"></a>以方便力行般若波罗蜜，<a id="a-5B"></a>未具足佛十力、<a id="a-5C"></a>四无所畏、<a id="a-5D"></a>四无碍智、<a id="a-5E"></a>大慈大悲、<a id="a-5F"></a>十八不共法，<a id="a-5G"></a>不于实际作证。<a id="a-5H"></a>尔时，<a id="a-5I"></a>菩萨具足修空三昧。</p>
  <p id="a5J">“复次，<a id="a-5K"></a>须菩提，<a id="a-5L"></a>若菩萨摩诃萨作是念：<a id="a-5M"></a>‘众生长夜行诸相，<a id="a-5N"></a>所谓男相、<a id="a-5O"></a>女相，<a id="a-5P"></a>色相、<a id="a-5Q"></a>无色相。<a id="a-5R"></a>我如是行，<a id="a-5S"></a>如我得阿耨多罗三藐三菩提时，<a id="a-5T"></a>令众生无是诸相过失！<a id="a-5U"></a>’是心成就，<a id="a-5V"></a>以方便力行般若波罗蜜，<a id="a-5W"></a>未具足佛十力，<a id="a-5X"></a>乃至十八不共法，<a id="a-5Y"></a>不于实际作证。<a id="a-5Z"></a>尔时，<a id="a-5a"></a>菩萨摩诃萨，<a id="a-5b"></a>具足修无相三昧。<a id="a-5c"></a>”</p>
  <p id="a5d">“须菩提，<a id="a-5e"></a>若菩萨摩诃萨学六波罗蜜，<a id="a-5f"></a>学内空乃至无法有法空，<a id="a-5g"></a>学四念处乃至空、<a id="a-5h"></a>无相、<a id="a-5i"></a>无作解脱门，<a id="a-5j"></a>学佛十力、<a id="a-5k"></a>四无所畏、<a id="a-5l"></a>四无碍智、<a id="a-5m"></a>大慈大悲，<a id="a-5n"></a>学十八不共法。<a id="a-5o"></a>如是智慧成就，<a id="a-5p"></a>若著作法，<a id="a-5q"></a>若住三界，<a id="a-5r"></a>无有是处！<a id="a-5s"></a>是菩萨摩诃萨学助道法，<a id="a-5t"></a>行助道法时，<a id="a-5u"></a>应当试问：<a id="a-5v"></a>‘菩萨摩诃萨欲得阿耨多罗三藐三菩提，<a id="a-5w"></a>云何学是法，<a id="a-5x"></a>观空不证实际？<a id="a-5y"></a>以不证故，<a id="a-5z"></a>不堕须陀洹果乃至辟支佛道；<a id="a-60"></a>观无相、<a id="a-61"></a>无作、<a id="a-62"></a>无起、<a id="a-63"></a>无生、<a id="a-64"></a>无所有，<a id="a-65"></a>亦不取证实际，<a id="a-66"></a>而修行般若波罗蜜。<a id="a-67"></a>’应如是问！<a id="a-68"></a>须菩提，<a id="a-69"></a>若诸菩萨摩诃萨若试问时，<a id="a-6A"></a>是菩萨若如是答：<a id="a-6B"></a>‘菩萨摩诃萨但应观空，<a id="a-6C"></a>但应观无相、<a id="a-6D"></a>无作、<a id="a-6E"></a>无起、<a id="a-6F"></a>无生、<a id="a-6G"></a>无所有；<a id="a-6H"></a>是菩萨摩诃萨不应学空、<a id="a-6I"></a>无相、<a id="a-6J"></a>无作、<a id="a-6K"></a>无起、<a id="a-6L"></a>无生、<a id="a-6M"></a>无所有，<a id="a-6N"></a>不应学是助道法。<a id="a-6O"></a>’须菩提，<a id="a-6P"></a>当知是菩萨诸佛未授阿耨多罗三藐三菩提记。<a id="a-6Q"></a>何以故？<a id="a-6R"></a>是人不能说阿鞞跋致菩萨所学相，<a id="a-6S"></a>不能示，<a id="a-6T"></a>不能答。<a id="a-6U"></a>若是菩萨摩诃萨能说、<a id="a-6V"></a>能示、<a id="a-6W"></a>能答阿鞞跋致所学相，<a id="a-6X"></a>当知是菩萨摩诃萨已习学菩萨道入薄地，<a id="a-6Y"></a>如余阿鞞跋致菩萨摩诃萨阿鞞跋致相。<a id="a-6Z"></a>”</p>
  <p id="a6a">须菩提白佛言：<a id="a-6b"></a>“世尊，<a id="a-6c"></a>颇有未得阿鞞跋致菩萨能如是答不？<a id="a-6d"></a>”</p>
  <p id="a6e">佛言：<a id="a-6f"></a>“有。<a id="a-6g"></a>须菩提，<a id="a-6h"></a>是菩萨摩诃萨六波罗蜜若闻若不闻，<a id="a-6i"></a>能如是答，<a id="a-6j"></a>如阿鞞跋致菩萨摩诃萨。<a id="a-6k"></a>”</p>
  <p id="a6l">须菩提言：<a id="a-6m"></a>“世尊，<a id="a-6n"></a>多有菩萨求佛道，<a id="a-6o"></a>少有菩萨能如是答，<a id="a-6p"></a>如阿鞞跋致菩萨摩诃萨，<a id="a-6q"></a>学道、<a id="a-6r"></a>无学道中。<a id="a-6s"></a>”</p>
  <p id="a6t">佛语须菩提：<a id="a-6u"></a>“如是，<a id="a-6v"></a>如是。<a id="a-6w"></a>是菩萨甚少！<a id="a-6x"></a>何以故？<a id="a-6y"></a>菩萨摩诃萨少有如是得受记，<a id="a-6z"></a>行阿鞞跋致干慧地。<a id="a-70"></a>若有得受记，<a id="a-71"></a>是人能如是答，<a id="a-72"></a>是人善根明了，<a id="a-73"></a>诸天世人所不能坏。<a id="a-74"></a>”</p>
  <p id="a75">【论】问曰：<a id="a-76"></a>学空、<a id="a-77"></a>入空，<a id="a-78"></a>有何差别？</p>
  <p id="a79">答曰：<a id="a-7A"></a>初名学空，<a id="a-7B"></a>后是入空；<a id="a-7C"></a>因是学空，<a id="a-7D"></a>果是入空；<a id="a-7E"></a>方便名学空，<a id="a-7F"></a>得名入空；<a id="a-7G"></a>如是等二道。<a id="a-7H"></a>无相、<a id="a-7I"></a>无作，<a id="a-7J"></a>三十七品亦如是。<a id="a-7K"></a>三解脱门、<a id="a-7L"></a>三十七品，<a id="a-7M"></a>是声闻、<a id="a-7N"></a>辟支佛涅槃道，<a id="a-7O"></a>佛敕菩萨应行是道。</p>
  <p id="a7P">须菩提作是念：<a id="a-7Q"></a>此是涅槃道，<a id="a-7R"></a>云何菩萨行是法而不取涅槃证？<a id="a-7S"></a>佛答：<a id="a-7T"></a>菩萨观色等一切法空，<a id="a-7U"></a>是菩萨以深入禅定，<a id="a-7V"></a>心不乱，<a id="a-7W"></a>得利智慧力故，<a id="a-7X"></a>不见是空法，<a id="a-7Y"></a>以不见故无所证；<a id="a-7Z"></a>声闻、<a id="a-7a"></a>辟支佛断吾我，<a id="a-7b"></a>舍爱著，<a id="a-7c"></a>直趣涅槃。<a id="a-7d"></a>是菩萨善学自相空，<a id="a-7e"></a>色法中乃至微尘，<a id="a-7f"></a>不留遗余微细之分；<a id="a-7g"></a>无色法中，<a id="a-7h"></a>乃至不留一念；<a id="a-7i"></a>直入毕竟空中，<a id="a-7j"></a>乃至不见是空法可以为证。</p>
  <p id="a7k">佛虽答，<a id="a-7l"></a>须菩提未达佛意，<a id="a-7m"></a>更问：<a id="a-7n"></a>如佛所说，<a id="a-7o"></a>菩萨不应空法作证；<a id="a-7p"></a>今入空中，<a id="a-7q"></a>云何不作证？<a id="a-7r"></a>佛答：<a id="a-7s"></a>以深入故能不证，<a id="a-7t"></a>具足者即是深入。<a id="a-7u"></a>譬如执菅草，<a id="a-7v"></a>捉缓则伤手，<a id="a-7w"></a>若捉急则无伤；<a id="a-7x"></a>菩萨亦如是，<a id="a-7y"></a>深入空故，<a id="a-7z"></a>知空亦空，<a id="a-80"></a>涅槃亦空，<a id="a-81"></a>故无所证。<a id="a-82"></a>复次，<a id="a-83"></a>菩萨未入空时，<a id="a-84"></a>作是思惟：<a id="a-85"></a>我应遍观诸法空，<a id="a-86"></a>不应不具足知而取证。<a id="a-87"></a>是故不专心摄念入禅系在空缘中。<a id="a-88"></a>所以者何？<a id="a-89"></a>若专心系在空缘，<a id="a-8A"></a>则心柔软，<a id="a-8B"></a>不能从空自出。</p>
  <p id="a8C">问曰：<a id="a-8D"></a>上言深入禅定，<a id="a-8E"></a>不令心乱，<a id="a-8F"></a>今云何言不专心？</p>
  <p id="a8G">答曰：<a id="a-8H"></a>今言不专心，<a id="a-8I"></a>是初入时，<a id="a-8J"></a>为不能自出故；<a id="a-8K"></a>上言深入者，<a id="a-8L"></a>入已深，<a id="a-8M"></a>知空亦空，<a id="a-8N"></a>不令心在余事，<a id="a-8O"></a>故言不乱。</p>
  <p id="a8P">复次，<a id="a-8Q"></a>是菩萨应作是念：<a id="a-8R"></a>我今未具三十二相、<a id="a-8S"></a>八十种随形好，<a id="a-8T"></a>十力、<a id="a-8U"></a>四无所畏诸佛法，<a id="a-8V"></a>云何取涅槃证？<a id="a-8W"></a>我今是学时，<a id="a-8X"></a>薄诸烦恼，<a id="a-8Y"></a>教化众生，<a id="a-8Z"></a>令入佛道。<a id="a-8a"></a>若我得佛事具足，<a id="a-8b"></a>是时当取证。<a id="a-8c"></a>是故菩萨虽入三解脱门而不取证。<a id="a-8d"></a>是中说譬喻：<a id="a-8e"></a>壮夫是菩萨；<a id="a-8f"></a>父母亲族是可度众生；<a id="a-8g"></a>险道是三界生死；<a id="a-8h"></a>恶贼是魔民及诸烦恼；<a id="a-8i"></a>器仗是菩萨五神通等种种方便力；<a id="a-8j"></a>还归本处是菩萨所行道；<a id="a-8k"></a>安立不动是菩萨住毕竟空，<a id="a-8l"></a>以四无量心运致可度众生著涅槃安乐处。</p>
  <p id="a8m">时会者疑空中无所有，<a id="a-8n"></a>云何可行？<a id="a-8o"></a>是故佛说鸟喻：<a id="a-8p"></a>如鸟飞空虚，<a id="a-8q"></a>无所依止，<a id="a-8r"></a>而远逝不坠。<a id="a-8s"></a>复次，<a id="a-8t"></a>是菩萨未具足道法，<a id="a-8u"></a>未至佛道，<a id="a-8v"></a>于其中间而不作证；<a id="a-8w"></a>如鸟未到所至，<a id="a-8x"></a>终不中住。<a id="a-8y"></a>学是空法，<a id="a-8z"></a>为自断烦恼，<a id="a-90"></a>为众生故。<a id="a-91"></a>又为明了故，<a id="a-92"></a>说善射譬喻，<a id="a-93"></a>如人善于射术：<a id="a-94"></a>弓是菩萨禅定；<a id="a-95"></a>箭是智慧；<a id="a-96"></a>虚空是三解脱门；<a id="a-97"></a>地是涅槃。<a id="a-98"></a>是菩萨以智慧箭，<a id="a-99"></a>射三解脱门虚空，<a id="a-9A"></a>更以方便力故，<a id="a-9B"></a>以后箭射前箭，<a id="a-9C"></a>不令堕涅槃地，<a id="a-9D"></a>未具足十力等佛事，<a id="a-9E"></a>终不取证。</p>
  <p id="a9F">须菩提欢喜白佛言：<a id="a-9G"></a>诸菩萨所为甚难，<a id="a-9H"></a>实为希有，<a id="a-9I"></a>所谓行空而不作证。<a id="a-9J"></a>佛答：<a id="a-9K"></a>是菩萨本愿，<a id="a-9L"></a>诸一切众生令得离苦，<a id="a-9M"></a>以是本愿大悲心所持故，<a id="a-9N"></a>虽行空不作证。</p>
  <p id="a9O">复次，<a id="a-9P"></a>若菩萨作是念：<a id="a-9Q"></a>一切众生处在苦中，<a id="a-9R"></a>为颠倒所缚，<a id="a-9S"></a>没在无所有中；<a id="a-9T"></a>是时即行空、<a id="a-9U"></a>无相、<a id="a-9V"></a>无作解脱门。<a id="a-9W"></a>当知是菩萨有方便力，<a id="a-9X"></a>行三解脱门，<a id="a-9Y"></a>而不舍众生。</p>
  <p id="a9Z">复次，<a id="a-9a"></a>菩萨欲观甚深法，<a id="a-9b"></a>所谓十八空，<a id="a-9c"></a>三十七品，<a id="a-9d"></a>三解脱门。<a id="a-9e"></a>先应作是念：<a id="a-9f"></a>众生长夜著我相等，<a id="a-9g"></a>行者若直观甚深法，<a id="a-9h"></a>或得声闻道，<a id="a-9i"></a>或堕邪见，<a id="a-9j"></a>以无怜愍心，<a id="a-9k"></a>不能深入自相空故。<a id="a-9l"></a>是以菩萨欲观是法，<a id="a-9m"></a>先生悲心，<a id="a-9n"></a>所谓众生长夜著吾我心诸烦恼。<a id="a-9o"></a>长夜，<a id="a-9p"></a>名久远；<a id="a-9q"></a>无量劫来是我必不可得，<a id="a-9r"></a>但空虚诳颠倒故，<a id="a-9s"></a>受诸忧恼。<a id="a-9t"></a>菩萨见是已作愿：<a id="a-9u"></a>我当为众生成佛道，<a id="a-9v"></a>断是众生著我颠倒；<a id="a-9w"></a>是时，<a id="a-9x"></a>即是行空等三解脱门而不证实际。<a id="a-9y"></a>是善根成就，<a id="a-9z"></a>菩萨不取实际证，<a id="a-A0"></a>亦不失四禅等诸功德。<a id="a-A1"></a>菩萨深入空故，<a id="a-A2"></a>诸根猛利，<a id="a-A3"></a>胜于二乘。<a id="a-A4"></a>破四颠倒义，<a id="a-A5"></a>亦如上说。</p>
  <p id="aA6">复次，<a id="a-A7"></a>菩萨作是念：<a id="a-A8"></a>众生长夜著得法，<a id="a-A9"></a>所谓我、<a id="a-AA"></a>众生，<a id="a-AB"></a>乃至若著作法，<a id="a-AC"></a>若住三界；<a id="a-AD"></a>无有是处！<a id="a-AE"></a>义皆同观空而不取证。</p>
  <p id="aAF">问曰：<a id="a-AG"></a>云何知是菩萨未得道而能行此深空？</p>
  <p id="aAH">答曰：<a id="a-AI"></a>经中自说因缘：<a id="a-AJ"></a>是菩萨应试问：<a id="a-AK"></a>云何菩萨应学空而不取证？<a id="a-AL"></a>若菩萨答：<a id="a-AM"></a>但应念空，<a id="a-AN"></a>一心习行，<a id="a-AO"></a>如声闻、<a id="a-AP"></a>辟支佛法，<a id="a-AQ"></a>不但学知而已；<a id="a-AR"></a>乃至无生、<a id="a-AS"></a>无所有，<a id="a-AT"></a>亦如是。<a id="a-AU"></a>当知是菩萨未为诸佛所授记。<a id="a-AV"></a>所以者何？<a id="a-AW"></a>不说方便学知故观空。<a id="a-AX"></a>若是菩萨异于上答者，<a id="a-AY"></a>当知是阿鞞跋致，<a id="a-AZ"></a>已习学入于薄地。<a id="a-Aa"></a>学习，<a id="a-Ab"></a>名先学知空；<a id="a-Ac"></a>薄地，<a id="a-Ad"></a>名阿鞞跋致地中诸烦恼薄。</p>
  <p id="aAe">须菩提闻阿鞞跋致相、<a id="a-Af"></a>非阿鞞跋致相已，<a id="a-Ag"></a>白佛言：<a id="a-Ah"></a>世尊，<a id="a-Ai"></a>颇有菩萨未得阿鞞跋致，<a id="a-Aj"></a>能如是答不？<a id="a-Ak"></a>佛言：<a id="a-Al"></a>有。<a id="a-Am"></a>有菩萨若闻六波罗蜜，<a id="a-An"></a>若不闻，<a id="a-Ao"></a>能如阿鞞跋致答。<a id="a-Ap"></a>若闻者，<a id="a-Aq"></a>但从师闻，<a id="a-Ar"></a>自未具足菩萨地；<a id="a-As"></a>若不闻者，<a id="a-At"></a>自思惟、<a id="a-Au"></a>正忆念，<a id="a-Av"></a>虽未得无生忍，<a id="a-Aw"></a>能求诸法相，<a id="a-Ax"></a>如阿鞞跋致菩萨答。<a id="a-Ay"></a>须菩提言：<a id="a-Az"></a>多有人求佛道，<a id="a-B0"></a>少能如是答，<a id="a-B1"></a>如阿鞞跋致菩萨学地、<a id="a-B2"></a>无学地中。<a id="a-B3"></a>未得无生法忍名学地，<a id="a-B4"></a>得无生法忍名无学地。<a id="a-B5"></a>佛言：<a id="a-B6"></a>少！<a id="a-B7"></a>何以故少？<a id="a-B8"></a>有菩萨从诸佛受记，<a id="a-B9"></a>已从诸佛受记者，<a id="a-BA"></a>能如是答。<a id="a-BB"></a>何以故？<a id="a-BC"></a>诸法实相，<a id="a-BD"></a>唯佛能遍知；<a id="a-BE"></a>佛知此人能如法答，<a id="a-BF"></a>故悬与授记。<a id="a-BG"></a>是菩萨虽少，<a id="a-BH"></a>善根明了，<a id="a-BI"></a>能广利益众生，<a id="a-BJ"></a>无能坏者。</p>
  <p data-pb></p>
  <h2 id="aBK">释梦誓品第六十一之上（经作梦中品）</h2>
  <p id="aBL">【经】佛告须菩提：<a id="a-BM"></a>“若菩萨摩诃萨乃至梦中不贪声闻、<a id="a-BN"></a>辟支佛地，<a id="a-BO"></a>亦不贪三界，<a id="a-BP"></a>观诸法如梦、<a id="a-BQ"></a>如幻、<a id="a-BR"></a>如响、<a id="a-BS"></a>如焰、<a id="a-BT"></a>如化，<a id="a-BU"></a>亦不作证。<a id="a-BV"></a>须菩提，<a id="a-BW"></a>当知是阿鞞跋致菩萨摩诃萨阿鞞跋致相。</p>
  <p id="aBX">“复次，<a id="a-BY"></a>须菩提，<a id="a-BZ"></a>菩萨摩诃萨梦中见佛，<a id="a-Ba"></a>与无数百千万亿比丘、<a id="a-Bb"></a>比丘尼、<a id="a-Bc"></a>优婆塞、<a id="a-Bd"></a>优婆夷、<a id="a-Be"></a>天龙鬼神、<a id="a-Bf"></a>紧那罗等说法；<a id="a-Bg"></a>从佛闻法，<a id="a-Bh"></a>即解中义，<a id="a-Bi"></a>随法行。<a id="a-Bj"></a>须菩提，<a id="a-Bk"></a>当知是阿鞞跋致菩萨摩诃萨阿鞞跋致相。</p>
  <p id="aBl">“复次，<a id="a-Bm"></a>须菩提，<a id="a-Bn"></a>菩萨摩诃萨梦中见佛三十二相、<a id="a-Bo"></a>八十随形好，<a id="a-Bp"></a>大光明踊在虚空，<a id="a-Bq"></a>于大比丘僧中说法；<a id="a-Br"></a>现大神力，<a id="a-Bs"></a>化作化人，<a id="a-Bt"></a>到他佛国土施作佛事。<a id="a-Bu"></a>须菩提，<a id="a-Bv"></a>当知是阿鞞跋致菩萨摩诃萨阿鞞跋致相。</p>
  <p id="aBw">“复次，<a id="a-Bx"></a>须菩提，<a id="a-By"></a>若菩萨摩诃萨梦中见兵起破聚落，<a id="a-Bz"></a>若破城邑，<a id="a-C0"></a>若失火时，<a id="a-C1"></a>若见虎狼师子猛害之兽，<a id="a-C2"></a>若见欲来级其头者，<a id="a-C3"></a>若见父母丧亡，<a id="a-C4"></a>兄弟姊妹及诸亲友知识死者，<a id="a-C5"></a>见如是等种种愁苦之事，<a id="a-C6"></a>不惊不怖，<a id="a-C7"></a>亦不忧恼。<a id="a-C8"></a>从梦觉已，<a id="a-C9"></a>即时思惟：<a id="a-CA"></a>‘三界虚妄，<a id="a-CB"></a>皆如梦耳！<a id="a-CC"></a>我得阿耨多罗三藐三菩提时，<a id="a-CD"></a>亦当为众生说三界如梦。<a id="a-CE"></a>’须菩提，<a id="a-CF"></a>当知是阿鞞跋致菩萨摩诃萨阿鞞跋致相。</p>
  <p id="aCG">“复次，<a id="a-CH"></a>须菩提，<a id="a-CI"></a>云何当知是阿鞞跋致菩萨摩诃萨得阿耨多罗三藐三菩提时，<a id="a-CJ"></a>国中无三恶道？<a id="a-CK"></a>须菩提，<a id="a-CL"></a>菩萨摩诃萨，<a id="a-CM"></a>若梦中见地狱、<a id="a-CN"></a>畜生、<a id="a-CO"></a>饿鬼，<a id="a-CP"></a>作是念：<a id="a-CQ"></a>‘我当勤精进，<a id="a-CR"></a>得阿耨多罗三藐三菩提时，<a id="a-CS"></a>令我国中无一切三恶道。<a id="a-CT"></a>何以故？<a id="a-CU"></a>是梦及诸法，<a id="a-CV"></a>无二无别。<a id="a-CW"></a>’须菩提，<a id="a-CX"></a>当知是阿鞞跋致菩萨摩诃萨阿鞞跋致相。</p>
  <p id="aCY">“复次，<a id="a-CZ"></a>须菩提，<a id="a-Ca"></a>菩萨摩诃萨梦中见地狱火烧众生，<a id="a-Cb"></a>作是誓：<a id="a-Cc"></a>‘若我实是阿鞞跋致者，<a id="a-Cd"></a>是火当灭！<a id="a-Ce"></a>’是火即灭，<a id="a-Cf"></a>若地狱火即灭，<a id="a-Cg"></a>是阿鞞跋致相。</p>
  <p id="aCh">“复次，<a id="a-Ci"></a>若菩萨昼日见城郭火起，<a id="a-Cj"></a>作是念：<a id="a-Ck"></a>‘我梦中见阿鞞跋致行类相貌，<a id="a-Cl"></a>我今实有是者，<a id="a-Cm"></a>自立誓言：<a id="a-Cn"></a>是火当灭！<a id="a-Co"></a>’若火灭者，<a id="a-Cp"></a>当知是菩萨得受阿耨多罗三藐三菩提记，<a id="a-Cq"></a>住阿鞞跋致地。<a id="a-Cr"></a>若火不灭，<a id="a-Cs"></a>烧一家置一家，<a id="a-Ct"></a>烧一里置一里。<a id="a-Cu"></a>须菩提，<a id="a-Cv"></a>当知被烧家破法业因缘厚集，<a id="a-Cw"></a>以是故，<a id="a-Cx"></a>烧一家置一家，<a id="a-Cy"></a>是诸众生今世受破法余殃故被烧。<a id="a-Cz"></a>须菩提，<a id="a-D0"></a>以是因缘故，<a id="a-D1"></a>当知是阿鞞跋致菩萨摩诃萨阿鞞跋致相。<a id="a-D2"></a>”</p>
  <p id="aD3">佛告须菩提：<a id="a-D4"></a>“今当更为汝说阿鞞跋致行类相貌。<a id="a-D5"></a>须菩提，<a id="a-D6"></a>若男子、<a id="a-D7"></a>若女人为非人所持，<a id="a-D8"></a>是时菩萨摩诃萨作是念：<a id="a-D9"></a>‘若我为过去诸佛所授记，<a id="a-DA"></a>我心清净求阿耨多罗三藐三菩提，<a id="a-DB"></a>行清净正道，<a id="a-DC"></a>远离声闻、<a id="a-DD"></a>辟支佛心，<a id="a-DE"></a>远离声闻、<a id="a-DF"></a>辟支佛念，<a id="a-DG"></a>应当成阿耨多罗三藐三菩提。<a id="a-DH"></a>我必得阿耨多罗三藐三菩提，<a id="a-DI"></a>非不得；<a id="a-DJ"></a>十方国土中现在无量诸佛，<a id="a-DK"></a>无所不知，<a id="a-DL"></a>无所不见，<a id="a-DM"></a>无所不解，<a id="a-DN"></a>无所不证。<a id="a-DO"></a>诸佛知我深心，<a id="a-DP"></a>审定必当得阿耨多罗三藐三菩提。<a id="a-DQ"></a>以是至诚誓故，<a id="a-DR"></a>是男子、<a id="a-DS"></a>女人为非人所持，<a id="a-DT"></a>为非人所恼，<a id="a-DU"></a>是非人当远去！<a id="a-DV"></a>’须菩提，<a id="a-DW"></a>是菩萨摩诃萨如是誓，<a id="a-DX"></a>若非人不去者，<a id="a-DY"></a>当知是菩萨摩诃萨未从过去诸佛受阿耨多罗三藐三菩提记。<a id="a-DZ"></a>须菩提，<a id="a-Da"></a>若菩萨摩诃萨如是誓，<a id="a-Db"></a>若非人去者，<a id="a-Dc"></a>当知是菩萨摩诃萨已从过去诸佛受阿耨多罗三藐三菩提记。<a id="a-Dd"></a>须菩提，<a id="a-De"></a>以是行类相貌，<a id="a-Df"></a>当知是阿鞞跋致菩萨摩诃萨阿鞞跋致相。</p>
  <p id="aDg">“复次，<a id="a-Dh"></a>须菩提，<a id="a-Di"></a>菩萨摩诃萨远离六波罗蜜及方便力，<a id="a-Dj"></a>不久行四念处，<a id="a-Dk"></a>乃至不久行空、<a id="a-Dl"></a>无相、<a id="a-Dm"></a>无作三昧，<a id="a-Dn"></a>未入菩萨位，<a id="a-Do"></a>是菩萨为恶魔所娆。<a id="a-Dp"></a>菩萨作是誓：<a id="a-Dq"></a>‘若我实从诸佛受记者，<a id="a-Dr"></a>是非人当去。<a id="a-Ds"></a>’是时，<a id="a-Dt"></a>恶魔即作方便，<a id="a-Du"></a>敕非人令去。<a id="a-Dv"></a>恶魔有威力，<a id="a-Dw"></a>胜诸非人故，<a id="a-Dx"></a>非人即去。<a id="a-Dy"></a>是时，<a id="a-Dz"></a>菩萨作是念：<a id="a-E0"></a>‘以我誓力故，<a id="a-E1"></a>非人去。<a id="a-E2"></a>’不知是恶魔力，<a id="a-E3"></a>恃是证故，<a id="a-E4"></a>轻弄毁懱诸余菩萨，<a id="a-E5"></a>作是言：<a id="a-E6"></a>‘我已从诸佛受记，<a id="a-E7"></a>汝等未得。<a id="a-E8"></a>’用是空誓，<a id="a-E9"></a>无方便力故，<a id="a-EA"></a>生增上慢。<a id="a-EB"></a>以是事故，<a id="a-EC"></a>远离萨婆若，<a id="a-ED"></a>远离阿耨多罗三藐三菩提。<a id="a-EE"></a>须菩提，<a id="a-EF"></a>当知是人堕于二地，<a id="a-EG"></a>若声闻地、<a id="a-EH"></a>若辟支佛地。<a id="a-EI"></a>以是誓因缘故，<a id="a-EJ"></a>起于魔事。<a id="a-EK"></a>是人以不亲近依止善知识，<a id="a-EL"></a>不问阿鞞跋致相故，<a id="a-EM"></a>为魔所缚，<a id="a-EN"></a>益复坚固。<a id="a-EO"></a>所以者何？<a id="a-EP"></a>是菩萨不久行六波罗蜜，<a id="a-EQ"></a>无方便力故。<a id="a-ER"></a>须菩提，<a id="a-ES"></a>当知是为菩萨魔事。<a id="a-ET"></a>须菩提，<a id="a-EU"></a>云何菩萨摩诃萨不久行六波罗蜜，<a id="a-EV"></a>乃至未入菩萨位，<a id="a-EW"></a>为恶魔所娆？<a id="a-EX"></a>须菩提，<a id="a-EY"></a>恶魔变化作种种身，<a id="a-EZ"></a>语菩萨言：<a id="a-Ea"></a>‘汝于诸佛所，<a id="a-Eb"></a>得受阿耨多罗三藐三菩提记：<a id="a-Ec"></a>汝字某，<a id="a-Ed"></a>汝父字某，<a id="a-Ee"></a>汝母字某，<a id="a-Ef"></a>汝兄弟、<a id="a-Eg"></a>姊妹字某，<a id="a-Eh"></a>汝七世父母名字如是；<a id="a-Ei"></a>汝在某方、<a id="a-Ej"></a>某国，<a id="a-Ek"></a>某城、<a id="a-El"></a>某聚落中生。<a id="a-Em"></a>’若见菩萨性行和柔，<a id="a-En"></a>语菩萨言：<a id="a-Eo"></a>‘汝先世亦复柔和。<a id="a-Ep"></a>’若见急性卒暴，<a id="a-Eq"></a>便言：<a id="a-Er"></a>‘汝先世亦尔。<a id="a-Es"></a>’若见菩萨修阿兰若行，<a id="a-Et"></a>语言：<a id="a-Eu"></a>‘汝先世亦修阿兰若行。<a id="a-Ev"></a>’若见菩萨乞食纳衣，<a id="a-Ew"></a>中后不饮浆，<a id="a-Ex"></a>一坐食，<a id="a-Ey"></a>一钵他食，<a id="a-Ez"></a>死尸间住，<a id="a-F0"></a>露地住，<a id="a-F1"></a>树下止，<a id="a-F2"></a>常坐不卧，<a id="a-F3"></a>如敷坐但受三衣，<a id="a-F4"></a>若少欲，<a id="a-F5"></a>若知足，<a id="a-F6"></a>若远离住，<a id="a-F7"></a>若不涂脚，<a id="a-F8"></a>若少言语，<a id="a-F9"></a>便语菩萨言：<a id="a-FA"></a>‘汝先世亦有是行。<a id="a-FB"></a>何以故？<a id="a-FC"></a>汝今有此头陀功德，<a id="a-FD"></a>汝先世亦必有是功德。<a id="a-FE"></a>’是菩萨闻是先世事及名姓，<a id="a-FF"></a>闻今赞头陀功德，<a id="a-FG"></a>即欢喜生憍慢心。<a id="a-FH"></a>是时恶魔语菩萨言：<a id="a-FI"></a>‘汝有如是功德、<a id="a-FJ"></a>如是相，<a id="a-FK"></a>汝实从诸佛受阿耨多罗三藐三菩提记。<a id="a-FL"></a>’须菩提，<a id="a-FM"></a>恶魔或作比丘被服，<a id="a-FN"></a>或作居士形，<a id="a-FO"></a>或作父母身，<a id="a-FP"></a>来到菩萨所，<a id="a-FQ"></a>如是言：<a id="a-FR"></a>‘汝已得受阿耨多罗三藐三菩提记。<a id="a-FS"></a>何以故？<a id="a-FT"></a>是阿鞞跋致功德相，<a id="a-FU"></a>汝尽具足有之。<a id="a-FV"></a>’须菩提，<a id="a-FW"></a>我所说实阿鞞跋致行类相貌，<a id="a-FX"></a>是人永无！<a id="a-FY"></a>须菩提，<a id="a-FZ"></a>当知是菩萨摩诃萨为魔所持。<a id="a-Fa"></a>何以故？<a id="a-Fb"></a>是阿鞞跋致行类相貌，<a id="a-Fc"></a>是人永无，<a id="a-Fd"></a>以闻是名字故生憍慢心，<a id="a-Fe"></a>轻弄毁懱余人。<a id="a-Ff"></a>须菩提，<a id="a-Fg"></a>是名菩萨摩诃萨为魔事所持，<a id="a-Fh"></a>当知是为菩萨魔事。</p>
  <p id="aFi">“复次，<a id="a-Fj"></a>须菩提，<a id="a-Fk"></a>菩萨摩诃萨不久行六波罗蜜，<a id="a-Fl"></a>不知名字相，<a id="a-Fm"></a>不知色相，<a id="a-Fn"></a>不知受、<a id="a-Fo"></a>想、<a id="a-Fp"></a>行、<a id="a-Fq"></a>识相。<a id="a-Fr"></a>恶魔来语言：<a id="a-Fs"></a>‘汝当来世得阿耨多罗三藐三菩提，<a id="a-Ft"></a>有如是名字。<a id="a-Fu"></a>’随其本念，<a id="a-Fv"></a>说其名号。<a id="a-Fw"></a>是无智、<a id="a-Fx"></a>无方便菩萨作是念：<a id="a-Fy"></a>‘我先亦有是成佛名号念，<a id="a-Fz"></a>是人如我所念说，<a id="a-G0"></a>是人所说合我本念，<a id="a-G1"></a>我必为诸佛所授记。<a id="a-G2"></a>’须菩提，<a id="a-G3"></a>我所说阿鞞跋致行类相貌，<a id="a-G4"></a>是人永无，<a id="a-G5"></a>但以空名字，<a id="a-G6"></a>轻弄毁懱余人。<a id="a-G7"></a>以是事故，<a id="a-G8"></a>远离阿耨多罗三藐三菩提。<a id="a-G9"></a>是菩萨摩诃萨远离般若波罗蜜，<a id="a-GA"></a>无方便力，<a id="a-GB"></a>远离善知识，<a id="a-GC"></a>与恶知识相得，<a id="a-GD"></a>故堕二地，<a id="a-GE"></a>声闻、<a id="a-GF"></a>辟支佛地。<a id="a-GG"></a>若久久往来生死中，<a id="a-GH"></a>然后还依止般若波罗蜜，<a id="a-GI"></a>若值善知识，<a id="a-GJ"></a>常随逐亲近故，<a id="a-GK"></a>得阿耨多罗三藐三菩提。<a id="a-GL"></a>是人于是身，<a id="a-GM"></a>若不即悔，<a id="a-GN"></a>当堕二地，<a id="a-GO"></a>若阿罗汉地、<a id="a-GP"></a>若辟支佛地。<a id="a-GQ"></a>须菩提，<a id="a-GR"></a>譬如比丘于四重禁法，<a id="a-GS"></a>若犯一事，<a id="a-GT"></a>非沙门、<a id="a-GU"></a>非释子，<a id="a-GV"></a>是人现身不得四沙门果。<a id="a-GW"></a>须菩提，<a id="a-GX"></a>是著空名字菩萨，<a id="a-GY"></a>心亦如是，<a id="a-GZ"></a>轻弄毁懱余人故，<a id="a-Ga"></a>当知是罪重于比丘四禁。<a id="a-Gb"></a>须菩提，<a id="a-Gc"></a>置是重罪，<a id="a-Gd"></a>其罪过于五逆。<a id="a-Ge"></a>以受是名字故，<a id="a-Gf"></a>生高心，<a id="a-Gg"></a>轻弄毁懱余人；<a id="a-Gh"></a>若生是心，<a id="a-Gi"></a>当知其罪甚重！<a id="a-Gj"></a>如是名字等微细魔事，<a id="a-Gk"></a>菩萨当觉知！</p>
  <p id="aGl">“复次，<a id="a-Gm"></a>须菩提，<a id="a-Gn"></a>菩萨在空闲山泽旷远之处，<a id="a-Go"></a>魔来到菩萨所，<a id="a-Gp"></a>赞叹远离法，<a id="a-Gq"></a>作是言：<a id="a-Gr"></a>‘善男子，<a id="a-Gs"></a>汝所行，<a id="a-Gt"></a>是佛所称誉远离法。<a id="a-Gu"></a>’须菩提，<a id="a-Gv"></a>我不赞叹远离，<a id="a-Gw"></a>所谓但在空闲山泽旷远之处。<a id="a-Gx"></a>”</p>
  <p id="aGy">须菩提言：<a id="a-Gz"></a>“世尊，<a id="a-H0"></a>若空闲山泽旷远之处非远离法者，<a id="a-H1"></a>云何更有异远离？<a id="a-H2"></a>”</p>
  <p id="aH3">佛告须菩提：<a id="a-H4"></a>“若菩萨摩诃萨远离声闻、<a id="a-H5"></a>辟支佛心，<a id="a-H6"></a>住空闲山泽旷远之处，<a id="a-H7"></a>是佛所许远离法。<a id="a-H8"></a>须菩提，<a id="a-H9"></a>如是远离法，<a id="a-HA"></a>菩萨摩诃萨应所修行，<a id="a-HB"></a>昼夜行是远离法，<a id="a-HC"></a>是名远离行菩萨。</p>
  <p id="aHD">“须菩提，<a id="a-HE"></a>若恶魔所说远离法，<a id="a-HF"></a>空闲山泽旷远之处，<a id="a-HG"></a>是菩萨心在愦闹，<a id="a-HH"></a>所谓不远离声闻、<a id="a-HI"></a>辟支佛心，<a id="a-HJ"></a>不勤修般若波罗蜜，<a id="a-HK"></a>是菩萨摩诃萨不能具足一切种智。<a id="a-HL"></a>是菩萨行恶魔所说远离法，<a id="a-HM"></a>心不清净，<a id="a-HN"></a>而轻余菩萨城傍心净，<a id="a-HO"></a>无声闻、<a id="a-HP"></a>辟支佛愦闹，<a id="a-HQ"></a>亦无诸余杂恶心，<a id="a-HR"></a>具足禅定、<a id="a-HS"></a>解脱、<a id="a-HT"></a>智慧、<a id="a-HU"></a>神通者。<a id="a-HV"></a>是离般若波罗蜜、<a id="a-HW"></a>无方便菩萨摩诃萨，<a id="a-HX"></a>虽在绝旷百由旬外，<a id="a-HY"></a>禽兽、<a id="a-HZ"></a>鬼神、<a id="a-Ha"></a>罗刹所住之处，<a id="a-Hb"></a>若一岁、<a id="a-Hc"></a>百千万亿岁，<a id="a-Hd"></a>若过万亿岁，<a id="a-He"></a>不知是菩萨远离法，<a id="a-Hf"></a>所谓诸菩萨以是远离法，<a id="a-Hg"></a>深心发阿耨多罗三藐三菩提不杂行。<a id="a-Hh"></a>是菩萨愦闹行而依受著是远离，<a id="a-Hi"></a>是人所行，<a id="a-Hj"></a>佛所不许！</p>
  <p id="aHk">“须菩提，<a id="a-Hl"></a>我所说实远离法，<a id="a-Hm"></a>是菩萨不在是中，<a id="a-Hn"></a>亦不见是远离相。<a id="a-Ho"></a>何以故？<a id="a-Hp"></a>但行是空远离故。<a id="a-Hq"></a>尔时，<a id="a-Hr"></a>恶魔来在虚空中住，<a id="a-Hs"></a>赞言：<a id="a-Ht"></a>‘善哉！<a id="a-Hu"></a>善哉！<a id="a-Hv"></a>善男子，<a id="a-Hw"></a>此是佛所说真远离法！<a id="a-Hx"></a>汝行是远离，<a id="a-Hy"></a>疾得阿耨多罗三藐三菩提。<a id="a-Hz"></a>’是菩萨摩诃萨念著是远离，<a id="a-I0"></a>而轻易诸余求佛道清净比丘以为愦闹，<a id="a-I1"></a>以愦闹为不愦闹，<a id="a-I2"></a>以不愦闹为愦闹，<a id="a-I3"></a>应恭敬而不恭敬，<a id="a-I4"></a>不应恭敬而恭敬。<a id="a-I5"></a>是菩萨作是言：<a id="a-I6"></a>‘非人念我，<a id="a-I7"></a>来称赞我，<a id="a-I8"></a>我所行者是真远离。<a id="a-I9"></a>住城傍者，<a id="a-IA"></a>谁当称美汝！<a id="a-IB"></a>’以是因缘故，<a id="a-IC"></a>轻余菩萨摩诃萨。<a id="a-ID"></a>须菩提，<a id="a-IE"></a>当知是名菩萨栴陀罗，<a id="a-IF"></a>污染诸菩萨。<a id="a-IG"></a>是人似像菩萨，<a id="a-IH"></a>实是天上人中之大贼，<a id="a-II"></a>亦是沙门被服中贼！<a id="a-IJ"></a>如是人，<a id="a-IK"></a>诸求佛道者所不应亲近，<a id="a-IL"></a>不应供养恭敬。<a id="a-IM"></a>何以故？<a id="a-IN"></a>须菩提，<a id="a-IO"></a>当知是人堕增上慢。<a id="a-IP"></a>以是故，<a id="a-IQ"></a>若菩萨摩诃萨欲不舍一切智，<a id="a-IR"></a>欲得阿耨多罗三藐三菩提，<a id="a-IS"></a>一心欲求阿耨多罗三藐三菩提，<a id="a-IT"></a>欲利益一切众生，<a id="a-IU"></a>不应亲近是人，<a id="a-IV"></a>恭敬供养。<a id="a-IW"></a>菩萨摩诃萨法，<a id="a-IX"></a>常应勤求自利，<a id="a-IY"></a>厌患世间，<a id="a-IZ"></a>心常远离三界；<a id="a-Ia"></a>于是人当起慈悲喜舍心：<a id="a-Ib"></a>‘我行菩萨道，<a id="a-Ic"></a>不应生如是过罪，<a id="a-Id"></a>若生当疾灭！<a id="a-Ie"></a>’须菩提，<a id="a-If"></a>菩萨摩诃萨当善觉是事，<a id="a-Ig"></a>是事中善自勉出！</p>
  <p id="aIh">“复次，<a id="a-Ii"></a>须菩提，<a id="a-Ij"></a>菩萨摩诃萨深心，<a id="a-Ik"></a>欲得阿耨多罗三藐三菩提者，<a id="a-Il"></a>当亲近恭敬供养善知识。<a id="a-Im"></a>”</p>
  <p id="aIn">须菩提白佛言：<a id="a-Io"></a>“世尊，<a id="a-Ip"></a>何等是菩萨摩诃萨善知识？<a id="a-Iq"></a>”</p>
  <p id="aIr">佛告须菩提：<a id="a-Is"></a>“诸佛是菩萨摩诃萨善知识，<a id="a-It"></a>诸菩萨摩诃萨亦是菩萨善知识。<a id="a-Iu"></a>须菩提，<a id="a-Iv"></a>阿罗汉亦是菩萨善知识，<a id="a-Iw"></a>是为菩萨摩诃萨善知识。</p>
  <p id="aIx">“复次，<a id="a-Iy"></a>须菩提，<a id="a-Iz"></a>六波罗蜜亦是菩萨善知识，<a id="a-J0"></a>四念处乃至十八不共法，<a id="a-J1"></a>亦是菩萨善知识。<a id="a-J2"></a>须菩提，<a id="a-J3"></a>如、<a id="a-J4"></a>实际、<a id="a-J5"></a>法性，<a id="a-J6"></a>亦是菩萨善知识。<a id="a-J7"></a>须菩提，<a id="a-J8"></a>六波罗蜜是世尊，<a id="a-J9"></a>六波罗蜜是道，<a id="a-JA"></a>六波罗蜜是大明，<a id="a-JB"></a>六波罗蜜是炬，<a id="a-JC"></a>六波罗蜜是智，<a id="a-JD"></a>六波罗蜜是慧，<a id="a-JE"></a>六波罗蜜是救，<a id="a-JF"></a>六波罗蜜是归，<a id="a-JG"></a>六波罗蜜是洲，<a id="a-JH"></a>六波罗蜜是究竟道，<a id="a-JI"></a>六波罗蜜是父是母。<a id="a-JJ"></a>四念处乃至一切种智，<a id="a-JK"></a>亦如是。<a id="a-JL"></a>何以故？<a id="a-JM"></a>六波罗蜜及三十七道法，<a id="a-JN"></a>亦是过去诸佛父母；<a id="a-JO"></a>六波罗蜜、<a id="a-JP"></a>三十七道法，<a id="a-JQ"></a>亦是未来、<a id="a-JR"></a>现在十方诸佛父母。<a id="a-JS"></a>何以故？<a id="a-JT"></a>须菩提，<a id="a-JU"></a>六波罗蜜、<a id="a-JV"></a>三十七道法中生过去、<a id="a-JW"></a>未来、<a id="a-JX"></a>现在十方诸佛故。<a id="a-JY"></a>以是故，<a id="a-JZ"></a>须菩提，<a id="a-Ja"></a>菩萨摩诃萨欲得阿耨多罗三藐三菩提，<a id="a-Jb"></a>净佛世界，<a id="a-Jc"></a>成就众生，<a id="a-Jd"></a>当学六波罗蜜、<a id="a-Je"></a>三十七道法，<a id="a-Jf"></a>及四摄法摄取众生。<a id="a-Jg"></a>何等四？<a id="a-Jh"></a>布施、<a id="a-Ji"></a>爱语、<a id="a-Jj"></a>利益、<a id="a-Jk"></a>同事。<a id="a-Jl"></a>须菩提，<a id="a-Jm"></a>以是利益故，<a id="a-Jn"></a>我言六波罗蜜及三十七道法，<a id="a-Jo"></a>是诸菩萨摩诃萨世尊，<a id="a-Jp"></a>是道，<a id="a-Jq"></a>是大明，<a id="a-Jr"></a>是炬，<a id="a-Js"></a>是智，<a id="a-Jt"></a>是慧，<a id="a-Ju"></a>是救，<a id="a-Jv"></a>是归，<a id="a-Jw"></a>是洲，<a id="a-Jx"></a>是究竟道，<a id="a-Jy"></a>是父，<a id="a-Jz"></a>是母。<a id="a-K0"></a>须菩提，<a id="a-K1"></a>以是故，<a id="a-K2"></a>菩萨摩诃萨欲不随他人教住，<a id="a-K3"></a>欲断一切众生疑，<a id="a-K4"></a>欲净佛世界、<a id="a-K5"></a>成就众生，<a id="a-K6"></a>当学是般若波罗蜜！<a id="a-K7"></a>所以者何？<a id="a-K8"></a>是般若波罗蜜中广说诸法，<a id="a-K9"></a>是菩萨摩诃萨所应学处。<a id="a-KA"></a>”</p>
  <p id="aKB">【论】问曰：<a id="a-KC"></a>阿鞞跋致品中已广说阿鞞跋致相，<a id="a-KD"></a>今何以更说？</p>
  <p id="aKE">答曰：<a id="a-KF"></a>所说般若波罗蜜义，<a id="a-KG"></a>皆是阿鞞跋致相；<a id="a-KH"></a>但阿鞞跋致品中多说其事，<a id="a-KI"></a>余品中亦处处有说阿鞞跋致相，<a id="a-KJ"></a>但不次第。<a id="a-KK"></a>有人言：<a id="a-KL"></a>“为后来众生异语说阿鞞跋致相。<a id="a-KM"></a>”有人言：<a id="a-KN"></a>“有二种阿鞞跋致：<a id="a-KO"></a>一者、<a id="a-KP"></a>已得记，<a id="a-KQ"></a>二者、<a id="a-KR"></a>未得记。<a id="a-KS"></a>得受记有二种：<a id="a-KT"></a>一者、<a id="a-KU"></a>现前受记，<a id="a-KV"></a>二者、<a id="a-KW"></a>不现前受记。<a id="a-KX"></a>不现前受记有二种：<a id="a-KY"></a>一者、<a id="a-KZ"></a>具足受记因缘，<a id="a-Ka"></a>二者、<a id="a-Kb"></a>未具足受记因缘。<a id="a-Kc"></a>具足受记因缘者，<a id="a-Kd"></a>知诸法实相，<a id="a-Ke"></a>具足六波罗蜜；<a id="a-Kf"></a>不具足受记因缘者，<a id="a-Kg"></a>但知诸法实相，<a id="a-Kh"></a>得般若波罗蜜分，<a id="a-Ki"></a>余波罗蜜未具足。<a id="a-Kj"></a>是菩萨能如阿鞞跋致菩萨答，<a id="a-Kk"></a>此是前品末所说阿鞞跋致。<a id="a-Kl"></a>是故次第说：<a id="a-Km"></a>梦中不贪二地，<a id="a-Kn"></a>虽未具足阿鞞跋致法，<a id="a-Ko"></a>亦名阿鞞跋致。<a id="a-Kp"></a>欲说如是等阿鞞跋致相故，<a id="a-Kq"></a>此品中次第说。<a id="a-Kr"></a>”是菩萨昼日常习行空故，<a id="a-Ks"></a>夜梦中亦不贪三界：<a id="a-Kt"></a>是人常行慈悲心于众生，<a id="a-Ku"></a>深乐佛法故，<a id="a-Kv"></a>不贪二乘；<a id="a-Kw"></a>若梦、<a id="a-Kx"></a>若觉，<a id="a-Ky"></a>观一切法如梦、<a id="a-Kz"></a>如幻等。<a id="a-L0"></a>是菩萨虽未得现前受记，<a id="a-L1"></a>余法未具足，<a id="a-L2"></a>亦名阿鞞跋致相。<a id="a-L3"></a>何以故？<a id="a-L4"></a>菩萨于二处退转：<a id="a-L5"></a>一者、<a id="a-L6"></a>著世间乐故转，<a id="a-L7"></a>二者、<a id="a-L8"></a>取二乘故转。<a id="a-L9"></a>是菩萨坚心，<a id="a-LA"></a>深入空及慈悲心故，<a id="a-LB"></a>乃至梦中亦不贪三界、<a id="a-LC"></a>二乘，<a id="a-LD"></a>何况觉时！</p>
  <p id="aLE">复次，<a id="a-LF"></a>若菩萨梦见佛在人天大众中说法，<a id="a-LG"></a>所谓诸法实相义；<a id="a-LH"></a>菩萨知是义，<a id="a-LI"></a>心与法合。</p>
  <p id="aLJ">复次，<a id="a-LK"></a>诸佛秘密法，<a id="a-LL"></a>菩萨梦中得见，<a id="a-LM"></a>所谓见佛身无量，<a id="a-LN"></a>过须弥山，<a id="a-LO"></a>色如阎浮檀金，<a id="a-LP"></a>三十二相，<a id="a-LQ"></a>八十种随形好，<a id="a-LR"></a>以自庄严；<a id="a-LS"></a>放无量光明，<a id="a-LT"></a>梵音声说法；<a id="a-LU"></a>及身毛孔出无量化佛至十方，<a id="a-LV"></a>种种方便力施作佛事，<a id="a-LW"></a>度脱众生。<a id="a-LX"></a>尔时，<a id="a-LY"></a>是菩萨见是佛神通力故，<a id="a-LZ"></a>深心清净问佛法，<a id="a-La"></a>得诸法实相，<a id="a-Lb"></a>是名阿鞞跋致。<a id="a-Lc"></a>是菩萨常行毕竟空故，<a id="a-Ld"></a>我、<a id="a-Le"></a>我所等诸烦恼折薄，<a id="a-Lf"></a>乃至自身不惜，<a id="a-Lg"></a>何况余亲？<a id="a-Lh"></a>是因缘故，<a id="a-Li"></a>若梦中见：<a id="a-Lj"></a>若自身，<a id="a-Lk"></a>若父母等，<a id="a-Ll"></a>若杀、<a id="a-Lm"></a>若死因缘，<a id="a-Ln"></a>及聚落破等，<a id="a-Lo"></a>不忧恼、<a id="a-Lp"></a>怖畏。<a id="a-Lq"></a>觉已思惟：<a id="a-Lr"></a>如梦中不死而见死，<a id="a-Ls"></a>不畏而见畏，<a id="a-Lt"></a>一切三界皆尔，<a id="a-Lu"></a>何但梦中！<a id="a-Lv"></a>我作佛时，<a id="a-Lw"></a>当为众生说诸法毕竟空皆如梦。</p>
  <p id="aLx">复次，<a id="a-Ly"></a>有菩萨种清净国土因缘时，<a id="a-Lz"></a>作是愿：<a id="a-M0"></a>我尔许时积集净国土行。<a id="a-M1"></a>是心修习故，<a id="a-M2"></a>梦中若见三恶道众生时，<a id="a-M3"></a>即得是心：<a id="a-M4"></a>我作佛时，<a id="a-M5"></a>令我国土乃至无三恶道名。</p>
  <p id="aM6">复次，<a id="a-M7"></a>是菩萨常修慈悲心故，<a id="a-M8"></a>梦中见地狱火烧众生，<a id="a-M9"></a>作誓，<a id="a-MA"></a>火即灭。<a id="a-MB"></a>觉已，<a id="a-MC"></a>取是相，<a id="a-MD"></a>若见实火烧城郭，<a id="a-ME"></a>作是念：<a id="a-MF"></a>我梦中能灭火，<a id="a-MG"></a>此火亦当可灭！<a id="a-MH"></a>所以者何？<a id="a-MI"></a>佛说梦、<a id="a-MJ"></a>觉无异故。<a id="a-MK"></a>是菩萨于无量劫修习福德，<a id="a-ML"></a>得诸法实相故，<a id="a-MM"></a>鬼神、<a id="a-MN"></a>龙王等助灭是火。<a id="a-MO"></a>其中有不灭，<a id="a-MP"></a>烧一家置一家者，<a id="a-MQ"></a>是众生重罪故。<a id="a-MR"></a>菩萨福德智慧力，<a id="a-MS"></a>不能灭重罪者，<a id="a-MT"></a>所谓破法业。<a id="a-MU"></a>法者，<a id="a-MV"></a>般若波罗蜜；<a id="a-MW"></a>诸余法利益，<a id="a-MX"></a>无及般若波罗蜜者，<a id="a-MY"></a>是故破者罪重。<a id="a-MZ"></a>以菩萨誓力故，<a id="a-Ma"></a>不次第烧，<a id="a-Mb"></a>唯罪重者不救，<a id="a-Mc"></a>不妨是阿鞞跋致相。<a id="a-Md"></a>非人所持，<a id="a-Me"></a>亦如咒火。<a id="a-Mf"></a>有菩萨未得无生法忍，<a id="a-Mg"></a>闻是阿鞞跋致咒故，<a id="a-Mh"></a>鬼去便作咒。<a id="a-Mi"></a>是菩萨自未有力，<a id="a-Mj"></a>魔来遣鬼神故，<a id="a-Mk"></a>自恃为己力。<a id="a-Ml"></a>有如是失故，<a id="a-Mm"></a>佛示令觉知。</p>
  <p id="aMn">复次，<a id="a-Mo"></a>菩萨未入正位，<a id="a-Mp"></a>魔作种种形，<a id="a-Mq"></a>随其念而示语：<a id="a-Mr"></a>汝已得受记，<a id="a-Ms"></a>汝有是相，<a id="a-Mt"></a>但以肉眼故不知。<a id="a-Mu"></a>以是因缘故，<a id="a-Mv"></a>生增上慢，<a id="a-Mw"></a>轻懱余人。</p>
  <p id="aMx">复次，<a id="a-My"></a>菩萨不得诸法实相，<a id="a-Mz"></a>不知色等五众和合边更有名字相。<a id="a-N0"></a>魔来与授记，<a id="a-N1"></a>汝当作佛，<a id="a-N2"></a>名字某甲。<a id="a-N3"></a>是菩萨思惟：<a id="a-N4"></a>我本有是名字念，<a id="a-N5"></a>今所说者，<a id="a-N6"></a>同我所愿，<a id="a-N7"></a>必是诸佛授记，<a id="a-N8"></a>是故心生憍慢，<a id="a-N9"></a>轻余大菩萨。<a id="a-NA"></a>以是因缘故，<a id="a-NB"></a>远离无上道；<a id="a-NC"></a>受罪毕，<a id="a-ND"></a>堕于二乘。<a id="a-NE"></a>若即此身悔，<a id="a-NF"></a>当久久偿罪毕，<a id="a-NG"></a>还依止般若波罗蜜，<a id="a-NH"></a>得作佛。<a id="a-NI"></a>所以者何？<a id="a-NJ"></a>若转身乃悔，<a id="a-NK"></a>则罪重叵灭，<a id="a-NL"></a>不得作佛。<a id="a-NM"></a>是心著是空名字，<a id="a-NN"></a>得重罪故，<a id="a-NO"></a>佛说四重禁喻；<a id="a-NP"></a>破是重禁，<a id="a-NQ"></a>现身不得四道果。<a id="a-NR"></a>所以者何？<a id="a-NS"></a>是四禁中，<a id="a-NT"></a>妄语称我是阿罗汉；<a id="a-NU"></a>此中著是受莂名字，<a id="a-NV"></a>自言我当作佛，<a id="a-NW"></a>是故重于四禁。<a id="a-NX"></a>过五逆罪者，<a id="a-NY"></a>如地狱品中，<a id="a-NZ"></a>破般若波罗蜜罪说。<a id="a-Na"></a>微细魔事者，<a id="a-Nb"></a>细名不逆其意，<a id="a-Nc"></a>随其本念，<a id="a-Nd"></a>助成其心；<a id="a-Ne"></a>是菩萨未得阿鞞跋致法，<a id="a-Nf"></a>魔诳言已得，<a id="a-Ng"></a>是微细魔事。<a id="a-Nh"></a>利根菩萨，<a id="a-Ni"></a>应觉除远离！</p>
  <p id="aNj">复次，<a id="a-Nk"></a>菩萨在远离处，<a id="a-Nl"></a>魔来赞叹：<a id="a-Nm"></a>汝能远离亲族、<a id="a-Nn"></a>同学，<a id="a-No"></a>独在深山林中，<a id="a-Np"></a>为佛道故，<a id="a-Nq"></a>是为真菩萨道行！<a id="a-Nr"></a>是菩萨用是故，<a id="a-Ns"></a>生憍慢心，<a id="a-Nt"></a>轻余在众中住菩萨。<a id="a-Nu"></a>以是事故，<a id="a-Nv"></a>远离佛道，<a id="a-Nw"></a>堕于二乘。<a id="a-Nx"></a>佛种种因缘，<a id="a-Ny"></a>诃是菩萨是贼、<a id="a-Nz"></a>是栴陀罗等，<a id="a-O0"></a>如经中说，<a id="a-O1"></a>不应亲近。<a id="a-O2"></a>佛所说远离，<a id="a-O3"></a>心离二乘、<a id="a-O4"></a>三界，<a id="a-O5"></a>是名真远离。<a id="a-O6"></a>如经中广说如是等细微魔事，<a id="a-O7"></a>应当觉而远离。</p>
  <p id="aO8">复次，<a id="a-O9"></a>菩萨欲深心得无上道，<a id="a-OA"></a>深心名一心、<a id="a-OB"></a>重心，<a id="a-OC"></a>深爱佛道，<a id="a-OD"></a>出于一切世间所乐；<a id="a-OE"></a>当亲近善知识。<a id="a-OF"></a>所以者何？<a id="a-OG"></a>有二因缘故得无上道：<a id="a-OH"></a>一者、<a id="a-OI"></a>内，<a id="a-OJ"></a>二者、<a id="a-OK"></a>外。<a id="a-OL"></a>内，<a id="a-OM"></a>名正忆念，<a id="a-ON"></a>思惟、<a id="a-OO"></a>筹量诸法；<a id="a-OP"></a>外，<a id="a-OQ"></a>名诸善知识。<a id="a-OR"></a>佛余处种种说善知识相，<a id="a-OS"></a>是故须菩提问佛：<a id="a-OT"></a>世尊，<a id="a-OU"></a>何等是菩萨善知识？<a id="a-OV"></a>佛答：<a id="a-OW"></a>诸佛、<a id="a-OX"></a>大菩萨及声闻，<a id="a-OY"></a>是菩萨善知识；<a id="a-OZ"></a>六波罗蜜乃至一切种智，<a id="a-Oa"></a>如、<a id="a-Ob"></a>法性、<a id="a-Oc"></a>实际等诸法，<a id="a-Od"></a>亦是善知识。<a id="a-Oe"></a>法能成办其事故，<a id="a-Of"></a>说六波罗蜜等诸法名善知识。<a id="a-Og"></a>三种圣人以此六波罗蜜法令菩萨奉行，<a id="a-Oh"></a>得作佛。<a id="a-Oi"></a>是故法及人，<a id="a-Oj"></a>通名善知识。</p>
  <p id="aOk">问曰：<a id="a-Ol"></a>佛及菩萨、<a id="a-Om"></a>六波罗蜜，<a id="a-On"></a>能成菩萨故，<a id="a-Oo"></a>应是善知识；<a id="a-Op"></a>小乘道异，<a id="a-Oq"></a>云何能与作善知识？</p>
  <p id="aOr">答曰：<a id="a-Os"></a>有小乘人先世求佛道故利根，<a id="a-Ot"></a>虽是小乘，<a id="a-Ou"></a>有怜愍心，<a id="a-Ov"></a>观应成大乘者为说大乘法，<a id="a-Ow"></a>知报佛恩故，<a id="a-Ox"></a>令佛种不断。<a id="a-Oy"></a>如舍利弗六十劫求佛道，<a id="a-Oz"></a>虽退转作阿罗汉，<a id="a-P0"></a>亦利根智慧，<a id="a-P1"></a>能为菩萨说大乘。<a id="a-P2"></a>须菩提常行无诤三昧，<a id="a-P3"></a>常有慈悲心于众生故，<a id="a-P4"></a>亦能教化菩萨大乘法。<a id="a-P5"></a>如摩诃迦葉以神通力持此身至弥勒出世，<a id="a-P6"></a>于九足山中出，<a id="a-P7"></a>与大众作得道因缘。<a id="a-P8"></a>如是等甚多。</p>
  <p id="aP9">问曰：<a id="a-PA"></a>六波罗蜜摄一切法，<a id="a-PB"></a>今何以别说三十七品，<a id="a-PC"></a>至如、<a id="a-PD"></a>法性、<a id="a-PE"></a>实际？</p>
  <p id="aPF">答曰：<a id="a-PG"></a>六波罗蜜是略说；<a id="a-PH"></a>四念处等是广说，<a id="a-PI"></a>解六波罗蜜。<a id="a-PJ"></a>六波罗蜜是菩萨初道，<a id="a-PK"></a>小远；<a id="a-PL"></a>三十七品是近因缘。<a id="a-PM"></a>于六波罗蜜中，<a id="a-PN"></a>禅波罗蜜、<a id="a-PO"></a>般若波罗蜜最大；<a id="a-PP"></a>譬如虽有星宿，<a id="a-PQ"></a>日月最胜。<a id="a-PR"></a>是二波罗蜜中，<a id="a-PS"></a>四念处、<a id="a-PT"></a>佛十力等法最妙，<a id="a-PU"></a>能大利益，<a id="a-PV"></a>现世令人得道故，<a id="a-PW"></a>持戒、<a id="a-PX"></a>布施等不如故。<a id="a-PY"></a>别说如等无为法，<a id="a-PZ"></a>实不虚诳故，<a id="a-Pa"></a>能成菩萨事。<a id="a-Pb"></a>行四念处等法，<a id="a-Pc"></a>得是如等法，<a id="a-Pd"></a>令菩萨得出虚诳法故，<a id="a-Pe"></a>名善知识。</p>
  <p id="aPf">复次，<a id="a-Pg"></a>是六波罗蜜等法，<a id="a-Ph"></a>如佛无异，<a id="a-Pi"></a>佛现在亦以是法度人，<a id="a-Pj"></a>是故言世尊；<a id="a-Pk"></a>如世尊所说不可坏，<a id="a-Pl"></a>六波罗蜜等所说亦不可坏，<a id="a-Pm"></a>是故言六波罗蜜是世尊。<a id="a-Pn"></a>是道者，<a id="a-Po"></a>行是道，<a id="a-Pp"></a>径入无量佛法中。<a id="a-Pq"></a>六波罗蜜中所说，<a id="a-Pr"></a>人筹量思惟分别常修行，<a id="a-Ps"></a>令人得大智慧，<a id="a-Pt"></a>破诸世间无明，<a id="a-Pu"></a>是故说六波罗蜜是大明。<a id="a-Pv"></a>是大炬、<a id="a-Pw"></a>是智、<a id="a-Px"></a>是慧、<a id="a-Py"></a>是救、<a id="a-Pz"></a>是归、<a id="a-Q0"></a>是洲、<a id="a-Q1"></a>是究竟道，<a id="a-Q2"></a>如上说。<a id="a-Q3"></a>般若波罗蜜是母，<a id="a-Q4"></a>五波罗蜜是父，<a id="a-Q5"></a>和合说故，<a id="a-Q6"></a>言六波罗蜜是父母。<a id="a-Q7"></a>如六波罗蜜说，<a id="a-Q8"></a>四念处等亦如是。<a id="a-Q9"></a>是中说因缘：<a id="a-QA"></a>六波罗蜜等法，<a id="a-QB"></a>亦是三世十方佛父母。<a id="a-QC"></a>是六波罗蜜等是自利法，<a id="a-QD"></a>行者欲以六波罗蜜教化众生、<a id="a-QE"></a>净佛世界，<a id="a-QF"></a>应以四摄法摄取众生。<a id="a-QG"></a>四摄法义，<a id="a-QH"></a>如先说。<a id="a-QI"></a>如是自利、<a id="a-QJ"></a>利他故，<a id="a-QK"></a>佛说六波罗蜜、<a id="a-QL"></a>三十七品等诸法是世尊、<a id="a-QM"></a>是道等。<a id="a-QN"></a>是故菩萨若欲不随他教，<a id="a-QO"></a>不随他教名自知诸法实相，<a id="a-QP"></a>乃至变作佛身来说异于法相，<a id="a-QQ"></a>亦不信不随；<a id="a-QR"></a>自得菩萨道，<a id="a-QS"></a>渐渐具足诸佛法，<a id="a-QT"></a>净佛世界，<a id="a-QU"></a>成就众生；<a id="a-QV"></a>得佛道，<a id="a-QW"></a>能断一切众生疑；<a id="a-QX"></a>若欲得是者，<a id="a-QY"></a>当学般若。<a id="a-QZ"></a>般若波罗蜜中，<a id="a-Qa"></a>世间、<a id="a-Qb"></a>出世间，<a id="a-Qc"></a>若大、<a id="a-Qd"></a>若小，<a id="a-Qe"></a>无事不说。</p>
 </body>
</html>