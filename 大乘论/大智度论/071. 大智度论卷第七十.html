<!doctype html>
<html id="z3IBVIFuL" data-ver="2058">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第七十</h1>
  <h2 id="a2">释佛母品第四十八之下</h2>
  <p id="a3">【经】“复次，<a id="a-4"></a>须菩提，<a id="a-5"></a>佛因深般若波罗蜜，<a id="a-6"></a>众生心数出没屈伸，<a id="a-7"></a>如实知。<a id="a-8"></a>”</p>
  <p id="a9">“世尊，<a id="a-A"></a>云何佛因般若波罗蜜，<a id="a-B"></a>众生心数出没屈伸，<a id="a-C"></a>如实知？<a id="a-D"></a>”</p>
  <p id="aE">佛言：<a id="a-F"></a>“一切众生心数出没屈伸等，<a id="a-G"></a>皆依色、<a id="a-H"></a>受、<a id="a-I"></a>想、<a id="a-J"></a>行、<a id="a-K"></a>识生。<a id="a-L"></a>须菩提，<a id="a-M"></a>佛于是中知众生心数出没屈伸，<a id="a-N"></a>所谓神及世间常，<a id="a-O"></a>是事实，<a id="a-P"></a>余妄语，<a id="a-Q"></a>是见依色；<a id="a-R"></a>神及世间无常，<a id="a-S"></a>是事实，<a id="a-T"></a>余妄语，<a id="a-U"></a>是见依色；<a id="a-V"></a>神及世间常亦无常，<a id="a-W"></a>是事实，<a id="a-X"></a>余妄语，<a id="a-Y"></a>是见依色；<a id="a-Z"></a>神及世间非常非无常，<a id="a-a"></a>是事实，<a id="a-b"></a>余妄语，<a id="a-c"></a>是见依色。<a id="a-d"></a>神及世间常，<a id="a-e"></a>是事实，<a id="a-f"></a>余妄语，<a id="a-g"></a>是见依受；<a id="a-h"></a>神及世间无常，<a id="a-i"></a>是事实，<a id="a-j"></a>余妄语，<a id="a-k"></a>是见依受；<a id="a-l"></a>神及世间常亦无常，<a id="a-m"></a>是事实，<a id="a-n"></a>余妄语，<a id="a-o"></a>是见依受；<a id="a-p"></a>神及世间非常非无常，<a id="a-q"></a>是事实，<a id="a-r"></a>余妄语，<a id="a-s"></a>是见依受。<a id="a-t"></a>神及世间常，<a id="a-u"></a>是事实，<a id="a-v"></a>余妄语，<a id="a-w"></a>是见依想；<a id="a-x"></a>神及世间无常，<a id="a-y"></a>是事实，<a id="a-z"></a>余妄语，<a id="a-10"></a>是见依想；<a id="a-11"></a>神及世间常亦无常，<a id="a-12"></a>是事实，<a id="a-13"></a>余妄语，<a id="a-14"></a>是见依想；<a id="a-15"></a>神及世间非常非无常，<a id="a-16"></a>是事实，<a id="a-17"></a>余妄语，<a id="a-18"></a>是见依想。<a id="a-19"></a>神及世间常，<a id="a-1A"></a>是事实，<a id="a-1B"></a>余妄语，<a id="a-1C"></a>是见依行；<a id="a-1D"></a>神及世间无常，<a id="a-1E"></a>是事实，<a id="a-1F"></a>余妄语，<a id="a-1G"></a>是见依行；<a id="a-1H"></a>神及世间常亦无常，<a id="a-1I"></a>是事实，<a id="a-1J"></a>余妄语，<a id="a-1K"></a>是见依行；<a id="a-1L"></a>神及世间非常非无常，<a id="a-1M"></a>是事实，<a id="a-1N"></a>余妄语，<a id="a-1O"></a>是见依行。<a id="a-1P"></a>神及世间常，<a id="a-1Q"></a>是事实，<a id="a-1R"></a>余妄语，<a id="a-1S"></a>是见依识；<a id="a-1T"></a>神及世间无常，<a id="a-1U"></a>是事实，<a id="a-1V"></a>余妄语，<a id="a-1W"></a>是见依识；<a id="a-1X"></a>神及世间常亦无常，<a id="a-1Y"></a>是事实，<a id="a-1Z"></a>余妄语，<a id="a-1a"></a>是见依识；<a id="a-1b"></a>神及世间非常非无常，<a id="a-1c"></a>是事实，<a id="a-1d"></a>余妄语，<a id="a-1e"></a>是见依识。<a id="a-1f"></a>（识下今删去十五字衍文）世间有边是事实，<a id="a-1g"></a>余妄语，<a id="a-1h"></a>是见依色；<a id="a-1i"></a>世间无边，<a id="a-1j"></a>是事实，<a id="a-1k"></a>余妄语，<a id="a-1l"></a>是见依色；<a id="a-1m"></a>世间有边无边，<a id="a-1n"></a>是事实，<a id="a-1o"></a>余妄语，<a id="a-1p"></a>是见依色；<a id="a-1q"></a>世间非有边非无边，<a id="a-1r"></a>是事实，<a id="a-1s"></a>余妄语，<a id="a-1t"></a>是见依色。<a id="a-1u"></a>依受、<a id="a-1v"></a>想、<a id="a-1w"></a>行、<a id="a-1x"></a>识亦如是。<a id="a-1y"></a>神即是身，<a id="a-1z"></a>是见依色；<a id="a-20"></a>神异身异，<a id="a-21"></a>是见依色。<a id="a-22"></a>依受、<a id="a-23"></a>想、<a id="a-24"></a>行、<a id="a-25"></a>识亦如是。<a id="a-26"></a>死后有如去，<a id="a-27"></a>是事实，<a id="a-28"></a>余妄语，<a id="a-29"></a>是见依色；<a id="a-2A"></a>死后无如去，<a id="a-2B"></a>是事实，<a id="a-2C"></a>余妄语，<a id="a-2D"></a>是见依色；<a id="a-2E"></a>死后或有如去或无如去，<a id="a-2F"></a>是事实，<a id="a-2G"></a>余妄语，<a id="a-2H"></a>是见依色；<a id="a-2I"></a>死后非有如去非无如去，<a id="a-2J"></a>是事实，<a id="a-2K"></a>余妄语，<a id="a-2L"></a>是见依色。<a id="a-2M"></a>依受、<a id="a-2N"></a>想、<a id="a-2O"></a>行、<a id="a-2P"></a>识亦如是。<a id="a-2Q"></a>如是，<a id="a-2R"></a>须菩提，<a id="a-2S"></a>佛因般若波罗蜜，<a id="a-2T"></a>众生出没屈伸如实知。<a id="a-2U"></a>”</p>
  <p id="a2V">“复次，<a id="a-2W"></a>须菩提，<a id="a-2X"></a>佛知色相。<a id="a-2Y"></a>云何知色相？<a id="a-2Z"></a>如如不坏无分别，<a id="a-2a"></a>无相、<a id="a-2b"></a>无忆、<a id="a-2c"></a>无戏论、<a id="a-2d"></a>无得，<a id="a-2e"></a>色相亦如是。<a id="a-2f"></a>须菩提，<a id="a-2g"></a>佛知受、<a id="a-2h"></a>想、<a id="a-2i"></a>行、<a id="a-2j"></a>识相，<a id="a-2k"></a>云何知受、<a id="a-2l"></a>想、<a id="a-2m"></a>行、<a id="a-2n"></a>识相？<a id="a-2o"></a>如如不坏无分别，<a id="a-2p"></a>无相、<a id="a-2q"></a>无忆、<a id="a-2r"></a>无戏论、<a id="a-2s"></a>无得，<a id="a-2t"></a>受、<a id="a-2u"></a>想、<a id="a-2v"></a>行、<a id="a-2w"></a>识相亦如是。<a id="a-2x"></a>如是，<a id="a-2y"></a>须菩提，<a id="a-2z"></a>佛知众生如相，<a id="a-30"></a>及众生心数出没屈伸如相。<a id="a-31"></a>是五众如相、<a id="a-32"></a>诸行如相，<a id="a-33"></a>即一切法如相。<a id="a-34"></a>何等是一切法如相？<a id="a-35"></a>所谓六波罗蜜如相，<a id="a-36"></a>六波罗蜜如相即是三十七品如相，<a id="a-37"></a>三十七品如相即是十八空如相，<a id="a-38"></a>十八空如相即是八背舍如相，<a id="a-39"></a>八背舍如相即是九次第定如相，<a id="a-3A"></a>九次第定如相即是佛十力如相，<a id="a-3B"></a>佛十力如相即是四无所畏、<a id="a-3C"></a>四无碍解、<a id="a-3D"></a>大慈大悲乃至十八不共法如相，<a id="a-3E"></a>十八不共法如相即是一切种智如相，<a id="a-3F"></a>一切种智如相即是善法不善法、<a id="a-3G"></a>世间法出世间法、<a id="a-3H"></a>有漏法无漏法如相，<a id="a-3I"></a>有漏法无漏法如相即是过去、<a id="a-3J"></a>未来、<a id="a-3K"></a>现在诸法如相，<a id="a-3L"></a>过去、<a id="a-3M"></a>未来、<a id="a-3N"></a>现在诸法如相即是有为法、<a id="a-3O"></a>无为法如相，<a id="a-3P"></a>有为法、<a id="a-3Q"></a>无为法如相即是须陀洹果如相，<a id="a-3R"></a>须陀洹果如相即是斯陀含果如相，<a id="a-3S"></a>斯陀含果如相即是阿那含果如相，<a id="a-3T"></a>阿那含果如相即是阿罗汉果如相，<a id="a-3U"></a>阿罗汉果如相即是辟支佛道如相，<a id="a-3V"></a>辟支佛道如相即是阿耨多罗三藐三菩提如相，<a id="a-3W"></a>阿耨多罗三藐三菩提如相即是诸佛如相。<a id="a-3X"></a>诸佛如相皆是一如相，<a id="a-3Y"></a>不二不别，<a id="a-3Z"></a>不尽不坏，<a id="a-3a"></a>是名一切诸法如相。<a id="a-3b"></a>佛因般若波罗蜜得是如相，<a id="a-3c"></a>以是因缘故，<a id="a-3d"></a>般若波罗蜜能生诸佛，<a id="a-3e"></a>能示世间相。<a id="a-3f"></a>如是，<a id="a-3g"></a>须菩提，<a id="a-3h"></a>佛知一切法如相，<a id="a-3i"></a>非不如相、<a id="a-3j"></a>不异相；<a id="a-3k"></a>得是如相故，<a id="a-3l"></a>佛名如来。<a id="a-3m"></a>”</p>
  <p id="a3n">须菩提白佛言：<a id="a-3o"></a>“世尊，<a id="a-3p"></a>是诸法如相，<a id="a-3q"></a>非不如相、<a id="a-3r"></a>不异相甚深！<a id="a-3s"></a>世尊，<a id="a-3t"></a>诸佛用是如，<a id="a-3u"></a>为人说阿耨多罗三藐三菩提。<a id="a-3v"></a>世尊，<a id="a-3w"></a>谁能信解是者？<a id="a-3x"></a>唯有阿鞞跋致菩萨，<a id="a-3y"></a>及具足正见人，<a id="a-3z"></a>漏尽阿罗汉。<a id="a-40"></a>何以故？<a id="a-41"></a>是法甚深故。<a id="a-42"></a>”</p>
  <p id="a43">“须菩提，<a id="a-44"></a>是如无尽相故甚深。<a id="a-45"></a>”</p>
  <p id="a46">须菩提言：<a id="a-47"></a>“何法无尽相故甚深？<a id="a-48"></a>”</p>
  <p id="a49">佛言：<a id="a-4A"></a>“一切法无尽故。<a id="a-4B"></a>如是，<a id="a-4C"></a>须菩提，<a id="a-4D"></a>佛得是一切诸法如已，<a id="a-4E"></a>为众生说。<a id="a-4F"></a>”</p>
  <p id="a4G">【论】释曰：<a id="a-4H"></a>佛悉知一切众生所作所行，<a id="a-4I"></a>六十二邪见等诸邪见，<a id="a-4J"></a>九十八结使等诸烦恼，<a id="a-4K"></a>是故说佛知众生心心数法出、<a id="a-4L"></a>没、<a id="a-4M"></a>屈、<a id="a-4N"></a>伸。<a id="a-4O"></a>在家者，<a id="a-4P"></a>为爱等诸烦恼所没，<a id="a-4Q"></a>名为没；<a id="a-4R"></a>九十六种邪见，<a id="a-4S"></a>出家者名为出。<a id="a-4T"></a>复次，<a id="a-4U"></a>常著世乐故名没；<a id="a-4V"></a>或知无常，<a id="a-4W"></a>怖畏求道，<a id="a-4X"></a>故名出。<a id="a-4Y"></a>复次，<a id="a-4Z"></a>受九十六种道法，<a id="a-4a"></a>不能得正道故，<a id="a-4b"></a>还没在世间。<a id="a-4c"></a>屈者，<a id="a-4d"></a>不离欲界；<a id="a-4e"></a>伸者，<a id="a-4f"></a>离欲界。<a id="a-4g"></a>色界离不离，<a id="a-4h"></a>亦如是。<a id="a-4i"></a>如人立清池上见鱼；<a id="a-4j"></a>或有常在水中，<a id="a-4k"></a>或有暂出还没，<a id="a-4l"></a>或有出观四方，<a id="a-4m"></a>或有出欲渡者近岸还没。<a id="a-4n"></a>佛亦如是，<a id="a-4o"></a>以佛眼观十方六道众生：<a id="a-4p"></a>有常著五欲，<a id="a-4q"></a>诸烦恼覆心，<a id="a-4r"></a>不求出者；<a id="a-4s"></a>或有好心，<a id="a-4t"></a>能布施，<a id="a-4u"></a>能持戒，<a id="a-4v"></a>而以邪疑覆心故还没；<a id="a-4w"></a>有人出五欲，<a id="a-4x"></a>能得暖法、<a id="a-4y"></a>顶法等观四谛，<a id="a-4z"></a>未得实法故还没；<a id="a-50"></a>有人离欲乃至无所有处，<a id="a-51"></a>不得涅槃故还没。</p>
  <p id="a52">何等是出、<a id="a-53"></a>没、<a id="a-54"></a>屈、<a id="a-55"></a>伸相？<a id="a-56"></a>此中佛说，<a id="a-57"></a>所谓神及世间常。<a id="a-58"></a>神者，<a id="a-59"></a>凡夫人忆想分别，<a id="a-5A"></a>随我心取相故计有神。<a id="a-5B"></a>外道说神有二种：<a id="a-5C"></a>一者、<a id="a-5D"></a>常，<a id="a-5E"></a>二者、<a id="a-5F"></a>无常。<a id="a-5G"></a>若计神常者，<a id="a-5H"></a>常修福德，<a id="a-5I"></a>后受果报故，<a id="a-5J"></a>或由行道故，<a id="a-5K"></a>神得解脱；<a id="a-5L"></a>若谓神无常者，<a id="a-5M"></a>为今世名利故有所作。<a id="a-5N"></a>常、<a id="a-5O"></a>无常者，<a id="a-5P"></a>有人谓神有二种：<a id="a-5Q"></a>一者、<a id="a-5R"></a>细微常住，<a id="a-5S"></a>二者、<a id="a-5T"></a>现有所作。<a id="a-5U"></a>现有所作者，<a id="a-5V"></a>身死时无常，<a id="a-5W"></a>细神是常。<a id="a-5X"></a>有人言：<a id="a-5Y"></a>“神非常非无常。<a id="a-5Z"></a>”常无常中俱有过。<a id="a-5a"></a>若神无常，<a id="a-5b"></a>即无罪福；<a id="a-5c"></a>若神常，<a id="a-5d"></a>亦无罪福。<a id="a-5e"></a>何以故？<a id="a-5f"></a>若常，<a id="a-5g"></a>则苦乐不异，<a id="a-5h"></a>譬如虚空，<a id="a-5i"></a>雨不能湿，<a id="a-5j"></a>风日不能干；<a id="a-5k"></a>若无常，<a id="a-5l"></a>则苦乐变异，<a id="a-5m"></a>譬如风雨，<a id="a-5n"></a>在牛皮中则烂坏。<a id="a-5o"></a>以我心故，<a id="a-5p"></a>说必有神，<a id="a-5q"></a>但非常非无常。<a id="a-5r"></a>佛言四种邪见，<a id="a-5s"></a>皆缘五众，<a id="a-5t"></a>但于五众谬计为神。</p>
  <p id="a5u">神及世间者，<a id="a-5v"></a>世间有三种：<a id="a-5w"></a>一者、<a id="a-5x"></a>五众世间，<a id="a-5y"></a>二者、<a id="a-5z"></a>众生世间，<a id="a-60"></a>三者、<a id="a-61"></a>国土世间。<a id="a-62"></a>此中说二种世间：<a id="a-63"></a>五众世间、<a id="a-64"></a>国土世间；<a id="a-65"></a>众生世间即是神于世间相中，<a id="a-66"></a>亦有四种邪见。</p>
  <p id="a67">问曰：<a id="a-68"></a>神从本已来无故应错，<a id="a-69"></a>世间是有，<a id="a-6A"></a>云何同神邪见？</p>
  <p id="a6B">答曰：<a id="a-6C"></a>但破于世间起常无常相，<a id="a-6D"></a>不破世间。<a id="a-6E"></a>譬如无目人得蛇以为缨络，<a id="a-6F"></a>有目人语是蛇，<a id="a-6G"></a>非是缨络。<a id="a-6H"></a>佛破世间常颠倒，<a id="a-6I"></a>不破世间。<a id="a-6J"></a>何以故？<a id="a-6K"></a>现见无常故。<a id="a-6L"></a>亦不得言无常，<a id="a-6M"></a>罪福不失故，<a id="a-6N"></a>因过去事有所作故。<a id="a-6O"></a>常、<a id="a-6P"></a>无常，<a id="a-6Q"></a>二俱有过故；<a id="a-6R"></a>非常非无常，<a id="a-6S"></a>著世间过故。</p>
  <p id="a6T">世间有边者，<a id="a-6U"></a>有人求世间根本，<a id="a-6V"></a>不得其始；<a id="a-6W"></a>不得其始，<a id="a-6X"></a>则无中、<a id="a-6Y"></a>无后；<a id="a-6Z"></a>若无初、<a id="a-6a"></a>中、<a id="a-6b"></a>后，<a id="a-6c"></a>则无世间；<a id="a-6d"></a>是故世间应有始，<a id="a-6e"></a>即是边。<a id="a-6f"></a>得禅者宿命智力，<a id="a-6g"></a>乃见八万劫事，<a id="a-6h"></a>过是已往，<a id="a-6i"></a>不复能知；<a id="a-6j"></a>但见身始中阴识而自思惟：<a id="a-6k"></a>此识不应无因无缘，<a id="a-6l"></a>必应有因缘。<a id="a-6m"></a>宿命智所不能知，<a id="a-6n"></a>但忆想分别，<a id="a-6o"></a>有法名世性，<a id="a-6p"></a>非五情所知，<a id="a-6q"></a>极微细故。<a id="a-6r"></a>于世性中初生觉，<a id="a-6s"></a>觉即是中阴识。<a id="a-6t"></a>从觉生我，<a id="a-6u"></a>从我生五种微尘，<a id="a-6v"></a>所谓色、<a id="a-6w"></a>声、<a id="a-6x"></a>香、<a id="a-6y"></a>味、<a id="a-6z"></a>触。<a id="a-70"></a>从声微尘生虚空大，<a id="a-71"></a>从声、<a id="a-72"></a>触生风大，<a id="a-73"></a>从色、<a id="a-74"></a>声、<a id="a-75"></a>触生火大，<a id="a-76"></a>从色、<a id="a-77"></a>声、<a id="a-78"></a>触、<a id="a-79"></a>味生水大，<a id="a-7A"></a>从色、<a id="a-7B"></a>声、<a id="a-7C"></a>触、<a id="a-7D"></a>味、<a id="a-7E"></a>香生地大。<a id="a-7F"></a>从空生耳根，<a id="a-7G"></a>从风生身根，<a id="a-7H"></a>从火生眼根，<a id="a-7I"></a>从水生舌根，<a id="a-7J"></a>从地生鼻根。<a id="a-7K"></a>如是等渐渐从细至粗。<a id="a-7L"></a>世性者，<a id="a-7M"></a>从世性已来至粗，<a id="a-7N"></a>从粗转细，<a id="a-7O"></a>还至世性。<a id="a-7P"></a>譬如泥丸中具有瓶盆等性，<a id="a-7Q"></a>以泥为瓶，<a id="a-7R"></a>破瓶为盆，<a id="a-7S"></a>如是转变，<a id="a-7T"></a>都无所失。<a id="a-7U"></a>世性亦如是，<a id="a-7V"></a>转变为粗；<a id="a-7W"></a>世性是常法，<a id="a-7X"></a>无所从来，<a id="a-7Y"></a>如僧佉经广说世性。<a id="a-7Z"></a>复次，<a id="a-7a"></a>有人说：<a id="a-7b"></a>“世间初边名微尘，<a id="a-7c"></a>微尘常法不可破，<a id="a-7d"></a>不可烧，<a id="a-7e"></a>不可烂，<a id="a-7f"></a>不可坏，<a id="a-7g"></a>以微细故。<a id="a-7h"></a>但待罪、<a id="a-7i"></a>福因缘和合故有身，<a id="a-7j"></a>若天、<a id="a-7k"></a>若地狱等。<a id="a-7l"></a>以无父母故，<a id="a-7m"></a>罪、<a id="a-7n"></a>福因缘尽则散坏。<a id="a-7o"></a>”有人以自然为世界始，<a id="a-7p"></a>贫富、<a id="a-7q"></a>贵贱，<a id="a-7r"></a>非愿行所得。<a id="a-7s"></a>有人言：<a id="a-7t"></a>“天主即是世界始，<a id="a-7u"></a>造作吉凶祸福、<a id="a-7v"></a>天地万物；<a id="a-7w"></a>此法灭时，<a id="a-7x"></a>天还摄取。<a id="a-7y"></a>”如是邪因，<a id="a-7z"></a>是世界边。<a id="a-80"></a>有人说：<a id="a-81"></a>“众生世世受苦乐尽，<a id="a-82"></a>自到边。<a id="a-83"></a>譬如山上投缕丸，<a id="a-84"></a>缕尽自止；<a id="a-85"></a>受罪受福，<a id="a-86"></a>会归于尽，<a id="a-87"></a>精进、<a id="a-88"></a>懈怠无异。<a id="a-89"></a>”有人说：<a id="a-8A"></a>“国土世间，<a id="a-8B"></a>八方有边；<a id="a-8C"></a>唯上下无边。<a id="a-8D"></a>”有人说：<a id="a-8E"></a>“下至十八地狱，<a id="a-8F"></a>上至有顶，<a id="a-8G"></a>上下有边；<a id="a-8H"></a>八方无边。<a id="a-8I"></a>”如是种种说世界边。<a id="a-8J"></a>有人说：<a id="a-8K"></a>“众生世间有边。<a id="a-8L"></a>”如说神在体中，<a id="a-8M"></a>如芥子、<a id="a-8N"></a>如枣，<a id="a-8O"></a>或言一寸，<a id="a-8P"></a>大人则神大，<a id="a-8Q"></a>小人则神小；<a id="a-8R"></a>说神是色法有分，<a id="a-8S"></a>故言神有边。</p>
  <p id="a8T">无边者，<a id="a-8U"></a>有人说：<a id="a-8V"></a>“神遍满虚空，<a id="a-8W"></a>无处不有，<a id="a-8X"></a>得身处能觉苦乐，<a id="a-8Y"></a>是名神无边。<a id="a-8Z"></a>”有人言：<a id="a-8a"></a>“国土世间无始，<a id="a-8b"></a>若有始则无因缘；<a id="a-8c"></a>后亦无穷，<a id="a-8d"></a>常受身。<a id="a-8e"></a>”是则破涅槃，<a id="a-8f"></a>是名无边。<a id="a-8g"></a>复次，<a id="a-8h"></a>说国土世间，<a id="a-8i"></a>十方无边。<a id="a-8j"></a>如是等，<a id="a-8k"></a>说神世间、<a id="a-8l"></a>国土世间无边。</p>
  <p id="a8m">有边无边者，<a id="a-8n"></a>有人言：<a id="a-8o"></a>“神世间无边，<a id="a-8p"></a>国土世间有边。<a id="a-8q"></a>”或言：<a id="a-8r"></a>“神世间有边，<a id="a-8s"></a>国土世间无边。<a id="a-8t"></a>”如上说神是色故，<a id="a-8u"></a>或言上下有边，<a id="a-8v"></a>八方无边。<a id="a-8w"></a>如是总上二法，<a id="a-8x"></a>名为有边无边。</p>
  <p id="a8y">世间非有边非无边者，<a id="a-8z"></a>有人见世间有边有过，<a id="a-90"></a>无边亦有过，<a id="a-91"></a>故不说有边，<a id="a-92"></a>不说无边，<a id="a-93"></a>著非有边非无边，<a id="a-94"></a>以为世间实。</p>
  <p id="a95">神即是身者，<a id="a-96"></a>有人言：<a id="a-97"></a>“身即是神。<a id="a-98"></a>所以者何？<a id="a-99"></a>分析此身，<a id="a-9A"></a>求神不可得故。<a id="a-9B"></a>”复次，<a id="a-9C"></a>受好丑苦乐皆是身，<a id="a-9D"></a>是故言身即是神。</p>
  <p id="a9E">身异、<a id="a-9F"></a>神异者，<a id="a-9G"></a>有人言：<a id="a-9H"></a>“神微细，<a id="a-9I"></a>五情所不得，<a id="a-9J"></a>亦非凡夫人所见；<a id="a-9K"></a>摄心清净，<a id="a-9L"></a>得禅定人乃能得见。<a id="a-9M"></a>”是故言身异、<a id="a-9N"></a>神异。</p>
  <p id="a9O">复次，<a id="a-9P"></a>若身即是神，<a id="a-9Q"></a>身灭神亦灭，<a id="a-9R"></a>是邪见。<a id="a-9S"></a>说身异、<a id="a-9T"></a>神异，<a id="a-9U"></a>身灭神常在，<a id="a-9V"></a>是边见；<a id="a-9W"></a>死后有如去者。</p>
  <p id="a9X">问曰：<a id="a-9Y"></a>先说常无常等，<a id="a-9Z"></a>即是后世或有或无，<a id="a-9a"></a>今何以别说如去四句？</p>
  <p id="a9b">答曰：<a id="a-9c"></a>上总说一切世间常非常，<a id="a-9d"></a>后世有无事要故别说。<a id="a-9e"></a>如去者，<a id="a-9f"></a>如人来此间生，<a id="a-9g"></a>去至后世亦如是。<a id="a-9h"></a>有人言：<a id="a-9i"></a>“先世无所从来，<a id="a-9j"></a>灭亦无所去。<a id="a-9k"></a>”有人言：<a id="a-9l"></a>“身神和合为人，<a id="a-9m"></a>死后神去身不去。<a id="a-9n"></a>”是名如去不如去。<a id="a-9o"></a>非有如去非无如去者，<a id="a-9p"></a>见去不去有失故，<a id="a-9q"></a>说非去非不去。<a id="a-9r"></a>是人不能舍神，<a id="a-9s"></a>而著非去非不去。</p>
  <p id="a9t">如是诸邪见烦恼等，<a id="a-9u"></a>是名心出、<a id="a-9v"></a>没、<a id="a-9w"></a>屈、<a id="a-9x"></a>伸。<a id="a-9y"></a>所以者何？<a id="a-9z"></a>邪见者种种道求出不得故，<a id="a-A0"></a>欲出而没。<a id="a-A1"></a>邪见力多难解，<a id="a-A2"></a>故说常无常等十四事。<a id="a-A3"></a>外道虽种种忆想分别，<a id="a-A4"></a>佛言皆缘五众，<a id="a-A5"></a>依止五众，<a id="a-A6"></a>无神、<a id="a-A7"></a>无常。<a id="a-A8"></a>佛知五众空、<a id="a-A9"></a>无相、<a id="a-AA"></a>无作、<a id="a-AB"></a>无戏论，<a id="a-AC"></a>但知五众如，<a id="a-AD"></a>不如凡夫虚诳颠倒见。<a id="a-AE"></a>如五众如，<a id="a-AF"></a>一切法如亦如是。<a id="a-AG"></a>何以故？<a id="a-AH"></a>二法摄一切法，<a id="a-AI"></a>所谓有为、<a id="a-AJ"></a>无为。<a id="a-AK"></a>五众是有为法，<a id="a-AL"></a>五众如，<a id="a-AM"></a>即是无为法。<a id="a-AN"></a>观察、<a id="a-AO"></a>筹量、<a id="a-AP"></a>思惟五众能行六波罗蜜，<a id="a-AQ"></a>是故说五众如即是一切法如，<a id="a-AR"></a>一切法如即是六波罗蜜如。<a id="a-AS"></a>行六波罗蜜菩萨求实道，<a id="a-AT"></a>观五众无常、<a id="a-AU"></a>空，<a id="a-AV"></a>生三十七品、<a id="a-AW"></a>八背舍、<a id="a-AX"></a>九次第等，<a id="a-AY"></a>是声闻道；<a id="a-AZ"></a>知已直过，<a id="a-Aa"></a>行十八空、<a id="a-Ab"></a>十力等诸佛法：<a id="a-Ac"></a>皆正观五众、<a id="a-Ad"></a>五众如，<a id="a-Ae"></a>无分别故，<a id="a-Af"></a>皆是一切诸法如。<a id="a-Ag"></a>是故说善法如即是不善法如，<a id="a-Ah"></a>不善法如即是善法如。<a id="a-Ai"></a>世间、<a id="a-Aj"></a>出世间法，<a id="a-Ak"></a>亦如是。<a id="a-Al"></a>是以行者不得著善法，<a id="a-Am"></a>舍不善法；<a id="a-An"></a>乃至阿耨多罗三藐三菩提，<a id="a-Ao"></a>佛如相亦如是，<a id="a-Ap"></a>皆是一如相，<a id="a-Aq"></a>不二不别。<a id="a-Ar"></a>所以者何？<a id="a-As"></a>求诸法实，<a id="a-At"></a>到毕竟空，<a id="a-Au"></a>无复异。<a id="a-Av"></a>如是等诸法如，<a id="a-Aw"></a>佛因般若波罗蜜得，<a id="a-Ax"></a>是故言般若波罗蜜能生诸佛，<a id="a-Ay"></a>能示世间相。</p>
  <p id="aAz">须菩提叹未曾有，<a id="a-B0"></a>白佛言：<a id="a-B1"></a>世尊，<a id="a-B2"></a>一切诸法如甚深，<a id="a-B3"></a>随顺不相违。<a id="a-B4"></a>三世十方诸佛如，<a id="a-B5"></a>即是诸法如，<a id="a-B6"></a>解是诸法如故，<a id="a-B7"></a>为众生种种说法，<a id="a-B8"></a>是甚深如，<a id="a-B9"></a>难解难信！<a id="a-BA"></a>阿鞞跋致菩萨入法位受记者能信；<a id="a-BB"></a>具足正见人者，<a id="a-BC"></a>三道人，<a id="a-BD"></a>漏尽阿罗汉不受一切法故，<a id="a-BE"></a>能信。<a id="a-BF"></a>其有信者，<a id="a-BG"></a>近阿鞞跋致中，<a id="a-BH"></a>故不别说。<a id="a-BI"></a>佛语须菩提：<a id="a-BJ"></a>一切法无尽故，<a id="a-BK"></a>是如无尽；<a id="a-BL"></a>如无尽故，<a id="a-BM"></a>得圣道者能信。<a id="a-BN"></a>无为法中差别故，<a id="a-BO"></a>有须陀洹诸道，<a id="a-BP"></a>闻自所得法故能信；<a id="a-BQ"></a>凡夫人著虚诳颠倒法，<a id="a-BR"></a>故不能信。<a id="a-BS"></a>佛告须菩提：<a id="a-BT"></a>诸佛得是诸法如故，<a id="a-BU"></a>名为如来，<a id="a-BV"></a>名为一切智人，<a id="a-BW"></a>能教众生令至涅槃。</p>
  <p data-pb></p>
  <h2 id="aBX">释问相品第四十九</h2>
  <p id="aBY">【经】尔时，<a id="a-BZ"></a>三千大千世界中所有欲界天子、<a id="a-Ba"></a>色界天子，<a id="a-Bb"></a>遥散华香，<a id="a-Bc"></a>来至佛所，<a id="a-Bd"></a>顶礼佛足，<a id="a-Be"></a>一面住，<a id="a-Bf"></a>白佛言：<a id="a-Bg"></a>“世尊，<a id="a-Bh"></a>所说般若波罗蜜甚深，<a id="a-Bi"></a>何等是深般若波罗蜜相？<a id="a-Bj"></a>”</p>
  <p id="aBk">佛告欲界、<a id="a-Bl"></a>色界诸天子：<a id="a-Bm"></a>“诸天子，<a id="a-Bn"></a>空相，<a id="a-Bo"></a>是般若波罗蜜相；<a id="a-Bp"></a>无相、<a id="a-Bq"></a>无作、<a id="a-Br"></a>无起，<a id="a-Bs"></a>无生无灭，<a id="a-Bt"></a>无垢无净，<a id="a-Bu"></a>无所有法，<a id="a-Bv"></a>无相，<a id="a-Bw"></a>无依止虚空相，<a id="a-Bx"></a>是般若波罗蜜相。<a id="a-By"></a>诸天子，<a id="a-Bz"></a>如是等相，<a id="a-C0"></a>是深般若波罗蜜相。<a id="a-C1"></a>佛为众生用世间法故说，<a id="a-C2"></a>非第一义。<a id="a-C3"></a>诸天子，<a id="a-C4"></a>是诸相，<a id="a-C5"></a>一切世间天、<a id="a-C6"></a>人、<a id="a-C7"></a>阿修罗不能破坏。<a id="a-C8"></a>何以故？<a id="a-C9"></a>是一切世间天、<a id="a-CA"></a>人、<a id="a-CB"></a>阿修罗亦是相故。<a id="a-CC"></a>诸天子，<a id="a-CD"></a>相不能破相，<a id="a-CE"></a>相不能知相，<a id="a-CF"></a>相不能知无相，<a id="a-CG"></a>无相不能知相。<a id="a-CH"></a>是相、<a id="a-CI"></a>是无相，<a id="a-CJ"></a>相、<a id="a-CK"></a>无相皆无所有，<a id="a-CL"></a>谓知、<a id="a-CM"></a>知者、<a id="a-CN"></a>知法皆不可得故。<a id="a-CO"></a>何以故？<a id="a-CP"></a>诸天子，<a id="a-CQ"></a>是诸相非色作，<a id="a-CR"></a>非受、<a id="a-CS"></a>想、<a id="a-CT"></a>行、<a id="a-CU"></a>识作；<a id="a-CV"></a>非檀波罗蜜作，<a id="a-CW"></a>非尸罗波罗蜜、<a id="a-CX"></a>羼提波罗蜜、<a id="a-CY"></a>毗梨耶波罗蜜、<a id="a-CZ"></a>禅波罗蜜、<a id="a-Ca"></a>般若波罗蜜作；<a id="a-Cb"></a>非内空作，<a id="a-Cc"></a>非外空作，<a id="a-Cd"></a>非内外空作，<a id="a-Ce"></a>非无法空作，<a id="a-Cf"></a>非有法空作，<a id="a-Cg"></a>非无法有法空作；<a id="a-Ch"></a>非四念处作，<a id="a-Ci"></a>乃至非一切种智作。<a id="a-Cj"></a>诸天子，<a id="a-Ck"></a>是诸相，<a id="a-Cl"></a>非人所有，<a id="a-Cm"></a>非非人所有；<a id="a-Cn"></a>非世间，<a id="a-Co"></a>非出世间；<a id="a-Cp"></a>非有漏，<a id="a-Cq"></a>非无漏；<a id="a-Cr"></a>非有为，<a id="a-Cs"></a>非无为。<a id="a-Ct"></a>”</p>
  <p id="aCu">佛复告诸天子：<a id="a-Cv"></a>“譬如有人问何等是虚空相，<a id="a-Cw"></a>此人为正问不？<a id="a-Cx"></a>”</p>
  <p id="aCy">诸天子言：<a id="a-Cz"></a>“世尊，<a id="a-D0"></a>此不正问。<a id="a-D1"></a>何以故？<a id="a-D2"></a>世尊，<a id="a-D3"></a>是虚空无相可说，<a id="a-D4"></a>虚空无为无起故。<a id="a-D5"></a>”</p>
  <p id="aD6">佛告欲界、<a id="a-D7"></a>色界诸天子：<a id="a-D8"></a>“有佛无佛，<a id="a-D9"></a>相性常住。<a id="a-DA"></a>佛得如实相性故，<a id="a-DB"></a>名为如来。<a id="a-DC"></a>”</p>
  <p id="aDD">诸天子白佛言：<a id="a-DE"></a>“世尊，<a id="a-DF"></a>世尊所得诸相性甚深，<a id="a-DG"></a>得是相故得无碍智，<a id="a-DH"></a>住是实相中，<a id="a-DI"></a>以般若波罗蜜集诸法自相。<a id="a-DJ"></a>”</p>
  <p id="aDK">诸天子言：<a id="a-DL"></a>“希有！<a id="a-DM"></a>世尊，<a id="a-DN"></a>是深般若波罗蜜是诸佛常所行处，<a id="a-DO"></a>行是道得阿耨多罗三藐三菩提。<a id="a-DP"></a>得阿耨多罗三藐三菩提已，<a id="a-DQ"></a>通达一切法相，<a id="a-DR"></a>若色相，<a id="a-DS"></a>若受、<a id="a-DT"></a>想、<a id="a-DU"></a>行、<a id="a-DV"></a>识相，<a id="a-DW"></a>乃至一切种智相。<a id="a-DX"></a>”</p>
  <p id="aDY">佛言：<a id="a-DZ"></a>“如是，<a id="a-Da"></a>如是。<a id="a-Db"></a>诸天子，<a id="a-Dc"></a>恼坏相是色相，<a id="a-Dd"></a>佛得是无相。<a id="a-De"></a>觉者受相，<a id="a-Df"></a>取者想相，<a id="a-Dg"></a>起作者行相，<a id="a-Dh"></a>了别者识相，<a id="a-Di"></a>佛得是无相。<a id="a-Dj"></a>能舍者檀波罗蜜相，<a id="a-Dk"></a>无热恼者尸罗波罗蜜相，<a id="a-Dl"></a>不变异者羼提波罗蜜相，<a id="a-Dm"></a>不可伏者毗梨耶波罗蜜相，<a id="a-Dn"></a>摄心者禅波罗蜜相，<a id="a-Do"></a>舍离者般若波罗蜜相，<a id="a-Dp"></a>佛得是无相。<a id="a-Dq"></a>心无所娆恼者是四禅、<a id="a-Dr"></a>四无量心、<a id="a-Ds"></a>四无色定相，<a id="a-Dt"></a>佛得是无相。<a id="a-Du"></a>出世间者三十七品相，<a id="a-Dv"></a>佛得是无相。<a id="a-Dw"></a>苦者无作脱门相，<a id="a-Dx"></a>离者空脱门相，<a id="a-Dy"></a>寂灭者无相脱门相，<a id="a-Dz"></a>佛得是无相。<a id="a-E0"></a>胜者十力相，<a id="a-E1"></a>不恐怖者无所畏相，<a id="a-E2"></a>遍知者是无碍智相，<a id="a-E3"></a>余人无得者十八不共法相，<a id="a-E4"></a>佛得是无相。<a id="a-E5"></a>愍念众生者大慈大悲相，<a id="a-E6"></a>实者无谬错相，<a id="a-E7"></a>无所取者常舍相，<a id="a-E8"></a>现了知者一切种智相，<a id="a-E9"></a>佛得是无相。<a id="a-EA"></a>如是，<a id="a-EB"></a>诸天子，<a id="a-EC"></a>佛得一切诸法无相，<a id="a-ED"></a>以是因缘故，<a id="a-EE"></a>佛名无碍智。<a id="a-EF"></a>”</p>
  <p id="aEG">【论】问曰：<a id="a-EH"></a>上处处已说空、<a id="a-EI"></a>无相、<a id="a-EJ"></a>无作，<a id="a-EK"></a>乃至无起无所有是般若相，<a id="a-EL"></a>今诸天子，<a id="a-EM"></a>何以复问何等是般若相？</p>
  <p id="aEN">答曰：<a id="a-EO"></a>佛虽处处说般若波罗蜜，<a id="a-EP"></a>或说空等，<a id="a-EQ"></a>或说有，<a id="a-ER"></a>或说果报，<a id="a-ES"></a>或说罪福；<a id="a-ET"></a>不定故，<a id="a-EU"></a>是以今问何者定是般若相。<a id="a-EV"></a>复次，<a id="a-EW"></a>是般若波罗蜜如幻化，<a id="a-EX"></a>如似可得，<a id="a-EY"></a>而无定相可取，<a id="a-EZ"></a>唯诸佛能正遍知其相；<a id="a-Ea"></a>诸天虽有利智，<a id="a-Eb"></a>不能了知故问。<a id="a-Ec"></a>复次，<a id="a-Ed"></a>有人言：<a id="a-Ee"></a>“是诸天子有后来者，<a id="a-Ef"></a>不闻故问。<a id="a-Eg"></a>”</p>
  <p id="aEh">佛答诸天子：<a id="a-Ei"></a>空等是般若波罗蜜相。<a id="a-Ej"></a>空相者，<a id="a-Ek"></a>内外空等诸空。<a id="a-El"></a>若诸法空者，<a id="a-Em"></a>即是无有男女、<a id="a-En"></a>长短、<a id="a-Eo"></a>好丑等相，<a id="a-Ep"></a>是名无相相。<a id="a-Eq"></a>若空、<a id="a-Er"></a>无相，<a id="a-Es"></a>不复生愿著后世身，<a id="a-Et"></a>是名无作相。<a id="a-Eu"></a>三解脱门是初入般若相，<a id="a-Ev"></a>三乘共有。<a id="a-Ew"></a>不生不灭，<a id="a-Ex"></a>不垢不净，<a id="a-Ey"></a>无依止虚空等，<a id="a-Ez"></a>是般若波罗蜜深相。<a id="a-F0"></a>上三脱门中无相，<a id="a-F1"></a>无男女等外相无所有；<a id="a-F2"></a>下无相相，<a id="a-F3"></a>无一切法相。<a id="a-F4"></a>空虽是一，<a id="a-F5"></a>人根有利钝，<a id="a-F6"></a>入有深浅故，<a id="a-F7"></a>差别说空。<a id="a-F8"></a>无生无灭等论议，<a id="a-F9"></a>如先说。</p>
  <p id="aFA">佛知天子必有如是念：<a id="a-FB"></a>若般若波罗蜜空无所有，<a id="a-FC"></a>如虚空相，<a id="a-FD"></a>云何可说？<a id="a-FE"></a>若说即是有相。<a id="a-FF"></a>诸天子以佛威德大故，<a id="a-FG"></a>不敢致难，<a id="a-FH"></a>是故佛自为说。<a id="a-FI"></a>佛怜愍众生，<a id="a-FJ"></a>以世谛故说空等诸相，<a id="a-FK"></a>非以第一义谛。<a id="a-FL"></a>若以第一义故应难；<a id="a-FM"></a>以世谛故说，<a id="a-FN"></a>则不应难。<a id="a-FO"></a>复次，<a id="a-FP"></a>虽说空，<a id="a-FQ"></a>不以著心取相，<a id="a-FR"></a>不示法若是若非，<a id="a-FS"></a>一切法同一相，<a id="a-FT"></a>无分别，<a id="a-FU"></a>是故复了了说，<a id="a-FV"></a>所谓无所有如虚空相。</p>
  <p id="aFW">无有一法不入此相者，<a id="a-FX"></a>是故说一切世间无能破坏。<a id="a-FY"></a>何以故？<a id="a-FZ"></a>一切世间天、<a id="a-Fa"></a>人、<a id="a-Fb"></a>阿修罗即是相故。<a id="a-Fc"></a>若异法相违，<a id="a-Fd"></a>则有可破，<a id="a-Fe"></a>如水能灭火，<a id="a-Ff"></a>火不自灭火。<a id="a-Fg"></a>口言如实欲破者，<a id="a-Fh"></a>竟不能破，<a id="a-Fi"></a>何况不实者？<a id="a-Fj"></a>譬如盲人蹈践珍宝，<a id="a-Fk"></a>口言非珍宝，<a id="a-Fl"></a>竟不能令非珍宝。</p>
  <p id="aFm">此中佛更说：<a id="a-Fn"></a>般若波罗蜜毕竟空无相故，<a id="a-Fo"></a>相不能破相。<a id="a-Fp"></a>复次，<a id="a-Fq"></a>有人言：<a id="a-Fr"></a>“相不能破相者，<a id="a-Fs"></a>有法能解散，<a id="a-Ft"></a>诸法和合，<a id="a-Fu"></a>竟无所破，<a id="a-Fv"></a>无所失；<a id="a-Fw"></a>如斧析薪，<a id="a-Fx"></a>分分解散，<a id="a-Fy"></a>竟无所失。<a id="a-Fz"></a>”复次，<a id="a-G0"></a>诸法无定相，<a id="a-G1"></a>如树，<a id="a-G2"></a>根、<a id="a-G3"></a>茎、<a id="a-G4"></a>枝、<a id="a-G5"></a>叶和合故名为树，<a id="a-G6"></a>树无定相故无所破。<a id="a-G7"></a>如是等，<a id="a-G8"></a>名为相不能破相。</p>
  <p id="aG9">问曰：<a id="a-GA"></a>色等诸法非觉故，<a id="a-GB"></a>可不相知；<a id="a-GC"></a>心数法是知相，<a id="a-GD"></a>云何言不知？</p>
  <p id="aGE">答曰：<a id="a-GF"></a>此中以实相故，<a id="a-GG"></a>不说凡夫人虚妄知。<a id="a-GH"></a>是智慧，<a id="a-GI"></a>有为法故，<a id="a-GJ"></a>因缘和合生，<a id="a-GK"></a>虚妄法不能实有所知，<a id="a-GL"></a>是故舍入无余涅槃。<a id="a-GM"></a>若智慧知常无常乃至空寂灭等，<a id="a-GN"></a>上来已广破。<a id="a-GO"></a>灭无所有，<a id="a-GP"></a>若如是者，<a id="a-GQ"></a>云何当有知？<a id="a-GR"></a>以是故相不知相。</p>
  <p id="aGS">相不能知无相者，<a id="a-GT"></a>内虽有智慧，<a id="a-GU"></a>外空故无法可知；<a id="a-GV"></a>外无缘云何智慧生？<a id="a-GW"></a>是故言相不能知无相。<a id="a-GX"></a>譬如刀虽利，<a id="a-GY"></a>不能破空。</p>
  <p id="aGZ">无相不能知相者，<a id="a-Ga"></a>有人言：<a id="a-Gb"></a>“内智慧无定相，<a id="a-Gc"></a>外所缘法有定相，<a id="a-Gd"></a>心随缘而生，<a id="a-Ge"></a>是故说无相不应知相。<a id="a-Gf"></a>”譬如无刀，<a id="a-Gg"></a>虽有物，<a id="a-Gh"></a>无刀可斫。</p>
  <p id="aGi">是相、<a id="a-Gj"></a>是无相，<a id="a-Gk"></a>相、<a id="a-Gl"></a>无相皆不可得者，<a id="a-Gm"></a>相不入相。<a id="a-Gn"></a>何以故？<a id="a-Go"></a>先有相故。<a id="a-Gp"></a>相不入无相。<a id="a-Gq"></a>何以故？<a id="a-Gr"></a>相无入处故。<a id="a-Gs"></a>离是相、<a id="a-Gt"></a>无相，<a id="a-Gu"></a>更无处可入。<a id="a-Gv"></a>复次，<a id="a-Gw"></a>相所相法不定故，<a id="a-Gx"></a>因所相故有相。<a id="a-Gy"></a>所以者何？<a id="a-Gz"></a>若先有相，<a id="a-H0"></a>无所相者则无相，<a id="a-H1"></a>无所因故。<a id="a-H2"></a>若先有所相而无相者，<a id="a-H3"></a>云何有所相，<a id="a-H4"></a>无所因待故！<a id="a-H5"></a>复次，<a id="a-H6"></a>相以所相不定，<a id="a-H7"></a>相或时作所相，<a id="a-H8"></a>所相或时是相。<a id="a-H9"></a>是故相不定、<a id="a-HA"></a>不实故，<a id="a-HB"></a>所相亦无；<a id="a-HC"></a>若所相不定、<a id="a-HD"></a>不实故，<a id="a-HE"></a>相亦无，<a id="a-HF"></a>是故说是相、<a id="a-HG"></a>是无相，<a id="a-HH"></a>是相无相不可得。<a id="a-HI"></a>如先说，<a id="a-HJ"></a>空等诸相是实。<a id="a-HK"></a>何以故？<a id="a-HL"></a>是相非五众所作，<a id="a-HM"></a>非六波罗蜜乃至一切种智所作。<a id="a-HN"></a>是相无为故，<a id="a-HO"></a>无法可作，<a id="a-HP"></a>亦无若人、<a id="a-HQ"></a>若非人能作。<a id="a-HR"></a>人者，<a id="a-HS"></a>菩萨、<a id="a-HT"></a>诸佛等；<a id="a-HU"></a>非人者，<a id="a-HV"></a>诸天等。<a id="a-HW"></a>是相毕竟空故，<a id="a-HX"></a>非有漏、<a id="a-HY"></a>非无漏，<a id="a-HZ"></a>非世间、<a id="a-Ha"></a>非出世间。<a id="a-Hb"></a>先虽说无为相，<a id="a-Hc"></a>但破有为故说无为，<a id="a-Hd"></a>无为亦无定相。</p>
  <p id="aHe">此中佛欲使是事明了，<a id="a-Hf"></a>故说譬喻。<a id="a-Hg"></a>听者作是念：<a id="a-Hh"></a>若无佛则不闻是相，<a id="a-Hi"></a>佛于众生最上故，<a id="a-Hj"></a>应当作是相。<a id="a-Hk"></a>是故佛语诸天：<a id="a-Hl"></a>有佛无佛，<a id="a-Hm"></a>此相常住。<a id="a-Hn"></a>佛能知是相故，<a id="a-Ho"></a>名为佛。<a id="a-Hp"></a>尔时，<a id="a-Hq"></a>诸天子欢喜，<a id="a-Hr"></a>复白佛言：<a id="a-Hs"></a>世尊，<a id="a-Ht"></a>是诸相甚深，<a id="a-Hu"></a>虽不可取相而可行，<a id="a-Hv"></a>能与人无上果报。<a id="a-Hw"></a>佛得是相故，<a id="a-Hx"></a>于一切法得无碍智；<a id="a-Hy"></a>若分别诸法有定相，<a id="a-Hz"></a>则是有碍智。<a id="a-I0"></a>世尊，<a id="a-I1"></a>住是诸法实相中，<a id="a-I2"></a>则通达无碍，<a id="a-I3"></a>能说诸法各各别相，<a id="a-I4"></a>所谓恼坏相是色相，<a id="a-I5"></a>乃至现了知者是一切种智相。<a id="a-I6"></a>佛可其意，<a id="a-I7"></a>为分别诸相：<a id="a-I8"></a>凡夫所知，<a id="a-I9"></a>诸相各异；<a id="a-IA"></a>佛知皆是空相，<a id="a-IB"></a>空相即是无相，<a id="a-IC"></a>佛得是无相。<a id="a-ID"></a>得者，<a id="a-IE"></a>是知无比遍知故名得。<a id="a-IF"></a>是诸法相，<a id="a-IG"></a>今转名般若波罗蜜故。</p>
  <p id="aIH">【经】尔时，<a id="a-II"></a>佛告须菩提：<a id="a-IJ"></a>“般若波罗蜜是诸佛母；<a id="a-IK"></a>般若波罗蜜能示世间相，<a id="a-IL"></a>是故佛依止是法住，<a id="a-IM"></a>供养恭敬、<a id="a-IN"></a>尊重赞叹是法。<a id="a-IO"></a>何等是法？<a id="a-IP"></a>所谓般若波罗蜜。<a id="a-IQ"></a>诸佛依止般若波罗蜜住，<a id="a-IR"></a>恭敬供养、<a id="a-IS"></a>尊重赞叹是般若波罗蜜。<a id="a-IT"></a>何以故？<a id="a-IU"></a>是般若波罗蜜出生诸佛。<a id="a-IV"></a>佛知作人，<a id="a-IW"></a>若人正问知作人者，<a id="a-IX"></a>正答无过于佛。<a id="a-IY"></a>何以故？<a id="a-IZ"></a>须菩提，<a id="a-Ia"></a>佛知作人故。<a id="a-Ib"></a>佛所乘来法，<a id="a-Ic"></a>佛所从来道，<a id="a-Id"></a>得阿耨多罗三藐三菩提。<a id="a-Ie"></a>是乘、<a id="a-If"></a>是道，<a id="a-Ig"></a>佛还恭敬供养，<a id="a-Ih"></a>尊重赞叹，<a id="a-Ii"></a>受持守护。<a id="a-Ij"></a>须菩提，<a id="a-Ik"></a>是名佛知作人。</p>
  <p id="aIl">“复次，<a id="a-Im"></a>须菩提，<a id="a-In"></a>佛知一切法无作相，<a id="a-Io"></a>作者无所有故；<a id="a-Ip"></a>一切法无起，<a id="a-Iq"></a>形事不可得故。<a id="a-Ir"></a>须菩提，<a id="a-Is"></a>佛因般若波罗蜜知一切法无作相，<a id="a-It"></a>亦以是因缘故，<a id="a-Iu"></a>佛知作人。</p>
  <p id="aIv">“复次，<a id="a-Iw"></a>须菩提，<a id="a-Ix"></a>佛因般若波罗蜜得一切法不生，<a id="a-Iy"></a>以无所得故。<a id="a-Iz"></a>以是因缘故，<a id="a-J0"></a>般若波罗蜜能生诸佛，<a id="a-J1"></a>能示世间相。<a id="a-J2"></a>”</p>
  <p id="aJ3">须菩提言：<a id="a-J4"></a>“世尊，<a id="a-J5"></a>若一切法无知者、<a id="a-J6"></a>无见者，<a id="a-J7"></a>云何般若波罗蜜能生诸佛，<a id="a-J8"></a>能示世间相？<a id="a-J9"></a>”</p>
  <p id="aJA">佛告须菩提：<a id="a-JB"></a>“如是，<a id="a-JC"></a>如是。<a id="a-JD"></a>一切法实无知者、<a id="a-JE"></a>无见者。<a id="a-JF"></a>云何无知者、<a id="a-JG"></a>无见者？<a id="a-JH"></a>一切法空，<a id="a-JI"></a>虚诳、<a id="a-JJ"></a>不坚固，<a id="a-JK"></a>是故一切法无知者、<a id="a-JL"></a>无见者。</p>
  <p id="aJM">“复次，<a id="a-JN"></a>须菩提，<a id="a-JO"></a>一切法云何无知者、<a id="a-JP"></a>无见者？<a id="a-JQ"></a>一切法无依止、<a id="a-JR"></a>无所系，<a id="a-JS"></a>以是故，<a id="a-JT"></a>一切法无知者，<a id="a-JU"></a>无见者。<a id="a-JV"></a>如是，<a id="a-JW"></a>须菩提，<a id="a-JX"></a>般若波罗蜜能生诸佛，<a id="a-JY"></a>能示世间相。<a id="a-JZ"></a>不见色故，<a id="a-Ja"></a>示世间相；<a id="a-Jb"></a>不见受、<a id="a-Jc"></a>想、<a id="a-Jd"></a>行、<a id="a-Je"></a>识故，<a id="a-Jf"></a>示世间相；<a id="a-Jg"></a>乃至不见一切种智故，<a id="a-Jh"></a>示世间相。<a id="a-Ji"></a>如是，<a id="a-Jj"></a>须菩提，<a id="a-Jk"></a>般若波罗蜜能生诸佛，<a id="a-Jl"></a>能示世间相。<a id="a-Jm"></a>”</p>
  <p id="aJn">须菩提言：<a id="a-Jo"></a>“世尊，<a id="a-Jp"></a>云何不见色故，<a id="a-Jq"></a>般若波罗蜜示世间相？<a id="a-Jr"></a>不见受、<a id="a-Js"></a>想、<a id="a-Jt"></a>行、<a id="a-Ju"></a>识，<a id="a-Jv"></a>乃至一切种智故，<a id="a-Jw"></a>示世间相？<a id="a-Jx"></a>”</p>
  <p id="aJy">佛告须菩提：<a id="a-Jz"></a>“若不缘色生识，<a id="a-K0"></a>是名不见色相故示；<a id="a-K1"></a>不缘受、<a id="a-K2"></a>想、<a id="a-K3"></a>行、<a id="a-K4"></a>识生识，<a id="a-K5"></a>乃至不缘一切种智生识，<a id="a-K6"></a>是名不见一切种智相故示。<a id="a-K7"></a>如是，<a id="a-K8"></a>须菩提，<a id="a-K9"></a>是深般若波罗蜜能生诸佛，<a id="a-KA"></a>能示世间相。</p>
  <p id="aKB">“复次，<a id="a-KC"></a>须菩提，<a id="a-KD"></a>般若波罗蜜云何能生诸佛，<a id="a-KE"></a>能示世间相？<a id="a-KF"></a>须菩提，<a id="a-KG"></a>般若波罗蜜示世间空。<a id="a-KH"></a>云何示世间空？<a id="a-KI"></a>示五众世间空，<a id="a-KJ"></a>示十二入世间空，<a id="a-KK"></a>示十八界世间空，<a id="a-KL"></a>示十二因缘世间空，<a id="a-KM"></a>示我见根本六十二见世间空；<a id="a-KN"></a>示十善道世间空，<a id="a-KO"></a>示四禅、<a id="a-KP"></a>四无量心、<a id="a-KQ"></a>四无色定世间空；<a id="a-KR"></a>示三十七品世间空，<a id="a-KS"></a>示六波罗蜜世间空；<a id="a-KT"></a>示内空世间空，<a id="a-KU"></a>示外空世间空，<a id="a-KV"></a>示内外空世间空，<a id="a-KW"></a>示无法空世间空，<a id="a-KX"></a>示有法空世间空，<a id="a-KY"></a>示无法有法空世间空；<a id="a-KZ"></a>示有为性世间空，<a id="a-Ka"></a>示无为性世间空；<a id="a-Kb"></a>示佛十力世间空，<a id="a-Kc"></a>示十八不共法世间空，<a id="a-Kd"></a>乃至示一切种智世间空。<a id="a-Ke"></a>如是，<a id="a-Kf"></a>须菩提，<a id="a-Kg"></a>般若波罗蜜能生诸佛，<a id="a-Kh"></a>能示世间相。</p>
  <p id="aKi">“复次，<a id="a-Kj"></a>须菩提，<a id="a-Kk"></a>佛因般若波罗蜜示世间空，<a id="a-Kl"></a>知世间空，<a id="a-Km"></a>觉世间空，<a id="a-Kn"></a>思惟世间空，<a id="a-Ko"></a>分别世间空。<a id="a-Kp"></a>如是，<a id="a-Kq"></a>须菩提，<a id="a-Kr"></a>般若波罗蜜能生诸佛，<a id="a-Ks"></a>能示世间相。</p>
  <p id="aKt">“复次，<a id="a-Ku"></a>须菩提，<a id="a-Kv"></a>般若波罗蜜示佛世间空。<a id="a-Kw"></a>云何示佛世间空？<a id="a-Kx"></a>示五众世间空，<a id="a-Ky"></a>乃至示一切种智世间空。<a id="a-Kz"></a>如是，<a id="a-L0"></a>须菩提，<a id="a-L1"></a>般若波罗蜜能生诸佛，<a id="a-L2"></a>能示世间相。</p>
  <p id="aL3">“复次，<a id="a-L4"></a>须菩提，<a id="a-L5"></a>般若波罗蜜示佛世间不可思议。<a id="a-L6"></a>云何示世间不可思议？<a id="a-L7"></a>示五众世间不可思议，<a id="a-L8"></a>乃至示一切种智世间不可思议。</p>
  <p id="aL9">“复次，<a id="a-LA"></a>须菩提，<a id="a-LB"></a>般若波罗蜜示佛世间离。<a id="a-LC"></a>云何示世间离？<a id="a-LD"></a>示五众世间离，<a id="a-LE"></a>乃至示一切种智世间离。<a id="a-LF"></a>如是，<a id="a-LG"></a>须菩提，<a id="a-LH"></a>般若波罗蜜示佛世间离。</p>
  <p id="aLI">“复次，<a id="a-LJ"></a>须菩提，<a id="a-LK"></a>般若波罗蜜示佛世间寂灭。<a id="a-LL"></a>云何示世间寂灭？<a id="a-LM"></a>示五众世间寂灭，<a id="a-LN"></a>乃至示一切种智世间寂灭。</p>
  <p id="aLO">“复次，<a id="a-LP"></a>须菩提，<a id="a-LQ"></a>般若波罗蜜示佛世间毕竟空。<a id="a-LR"></a>云何示世间毕竟空？<a id="a-LS"></a>示五众世间毕竟空，<a id="a-LT"></a>乃至示一切种智世间毕竟空。</p>
  <p id="aLU">“复次，<a id="a-LV"></a>须菩提，<a id="a-LW"></a>般若波罗蜜示佛世间性空。<a id="a-LX"></a>云何示世间性空？<a id="a-LY"></a>示五众世间性空，<a id="a-LZ"></a>乃至示一切种智世间性空。</p>
  <p id="aLa">“复次，<a id="a-Lb"></a>须菩提，<a id="a-Lc"></a>般若波罗蜜示佛世间无法空。<a id="a-Ld"></a>云何示世间无法空，<a id="a-Le"></a>示五众世间无法空，<a id="a-Lf"></a>乃至示一切种智世间无法空。</p>
  <p id="aLg">“复次，<a id="a-Lh"></a>须菩提，<a id="a-Li"></a>般若波罗蜜示佛世间无法有法空。<a id="a-Lj"></a>云何示世间无法有法空？<a id="a-Lk"></a>示五众世间无法有法空，<a id="a-Ll"></a>乃至示一切种智世间无法有法空。</p>
  <p id="aLm">“复次，<a id="a-Ln"></a>须菩提，<a id="a-Lo"></a>般若波罗蜜示佛世间独空。<a id="a-Lp"></a>云何示世间独空？<a id="a-Lq"></a>示五众世间独空，<a id="a-Lr"></a>乃至示一切种智世间独空。<a id="a-Ls"></a>如是，<a id="a-Lt"></a>须菩提，<a id="a-Lu"></a>般若波罗蜜能生诸佛，<a id="a-Lv"></a>能示世间相。<a id="a-Lw"></a>须菩提，<a id="a-Lx"></a>是深般若波罗蜜示世间相，<a id="a-Ly"></a>所谓不生今世、<a id="a-Lz"></a>后世相。<a id="a-M0"></a>何以故？<a id="a-M1"></a>诸法无可用生今世、<a id="a-M2"></a>后世相故。<a id="a-M3"></a>”</p>
  <p id="aM4">【论】释曰：<a id="a-M5"></a>般若波罗蜜是诸佛母，<a id="a-M6"></a>是因缘故，<a id="a-M7"></a>诸佛依止般若波罗蜜住。<a id="a-M8"></a>余经中说诸佛依止法，<a id="a-M9"></a>以法为师。<a id="a-MA"></a>佛此中告须菩提：<a id="a-MB"></a>法者，<a id="a-MC"></a>即是般若波罗蜜。<a id="a-MD"></a>一切不善法中无过邪见，<a id="a-ME"></a>邪见故不识恩分；<a id="a-MF"></a>我自然应尔知恩者。<a id="a-MG"></a>诸世间善法中最上，<a id="a-MH"></a>能与今世好名声，<a id="a-MI"></a>后与上妙果报，<a id="a-MJ"></a>是故佛自说知恩、<a id="a-MK"></a>报恩中第一。<a id="a-ML"></a>我尚知布施、<a id="a-MM"></a>持戒等恩，<a id="a-MN"></a>何况般若波罗蜜！</p>
  <p id="aMO">复次，<a id="a-MP"></a>诸天子作是念：<a id="a-MQ"></a>般若波罗蜜毕竟空无定相故，<a id="a-MR"></a>或有人不贪不贵。<a id="a-MS"></a>是故佛说：<a id="a-MT"></a>我为三界尊尚供养般若波罗蜜，<a id="a-MU"></a>何况余人！<a id="a-MV"></a>复有人生疑：<a id="a-MW"></a>佛于一切世间如虚空无所著，<a id="a-MX"></a>何以故贪是般若波罗蜜？<a id="a-MY"></a>尊重供养，<a id="a-MZ"></a>似如贪著。<a id="a-Ma"></a>是故佛说：<a id="a-Mb"></a>我无贪心，<a id="a-Mc"></a>但分别知诸法好丑，<a id="a-Md"></a>力用多少。<a id="a-Me"></a>知是般若波罗蜜能断一切戏论，<a id="a-Mf"></a>开三乘道，<a id="a-Mg"></a>能灭众苦等；<a id="a-Mh"></a>有无量无边功德，<a id="a-Mi"></a>是故赞叹、<a id="a-Mj"></a>尊重、<a id="a-Mk"></a>供养。<a id="a-Ml"></a>譬如人行安隐道，<a id="a-Mm"></a>免诸患难，<a id="a-Mn"></a>常念此道以示人。</p>
  <p id="aMo">佛知作人者，<a id="a-Mp"></a>知他作恩于己。<a id="a-Mq"></a>余处说佛不知作人，<a id="a-Mr"></a>恐人疑，<a id="a-Ms"></a>是故说：<a id="a-Mt"></a>佛知一切法无作相，<a id="a-Mu"></a>知一切法无作相故，<a id="a-Mv"></a>言无作人；<a id="a-Mw"></a>不以不知恩分故名不知作人。<a id="a-Mx"></a>言知作人，<a id="a-My"></a>不知作人，<a id="a-Mz"></a>无咎。</p>
  <p id="aN0">尔时，<a id="a-N1"></a>须菩提以毕竟空难：<a id="a-N2"></a>世尊，<a id="a-N3"></a>若一切法毕竟空故，<a id="a-N4"></a>无知者、<a id="a-N5"></a>无作者，<a id="a-N6"></a>云何般若波罗蜜能生诸佛，<a id="a-N7"></a>能示诸佛世间？<a id="a-N8"></a>佛可其问，<a id="a-N9"></a>此中自说因缘：<a id="a-NA"></a>一切法空，<a id="a-NB"></a>虚诳、<a id="a-NC"></a>无坚固。<a id="a-ND"></a>须菩提意：<a id="a-NE"></a>一切法钝相，<a id="a-NF"></a>无见、<a id="a-NG"></a>无知，<a id="a-NH"></a>云何般若波罗蜜独能知见？<a id="a-NI"></a>佛意：<a id="a-NJ"></a>一切法非但无知、<a id="a-NK"></a>无见；<a id="a-NL"></a>一切法空、<a id="a-NM"></a>不牢固，<a id="a-NN"></a>无知者、<a id="a-NO"></a>无见者，<a id="a-NP"></a>亦不可得故，<a id="a-NQ"></a>不应难。</p>
  <p id="aNR">复次，<a id="a-NS"></a>一切法无所依止、<a id="a-NT"></a>无系故，<a id="a-NU"></a>无知者、<a id="a-NV"></a>无见者。<a id="a-NW"></a>种种门破诸法令空；<a id="a-NX"></a>或破常、<a id="a-NY"></a>行无常入空，<a id="a-NZ"></a>或破实入空，<a id="a-Na"></a>或毕竟尽故入空，<a id="a-Nb"></a>或一切法远离故入空。<a id="a-Nc"></a>如是等入空，<a id="a-Nd"></a>今以一切法无住处故，<a id="a-Ne"></a>无依止、<a id="a-Nf"></a>无系；<a id="a-Ng"></a>无依止故，<a id="a-Nh"></a>亦无生灭，<a id="a-Ni"></a>以是故即是空。<a id="a-Nj"></a>不系者，<a id="a-Nk"></a>一切法实相不系，<a id="a-Nl"></a>出三界。<a id="a-Nm"></a>所以者何？<a id="a-Nn"></a>三界虚诳故。<a id="a-No"></a>是以一切法无知者、<a id="a-Np"></a>无见者，<a id="a-Nq"></a>如是示世间。<a id="a-Nr"></a>般若不见色等诸法故，<a id="a-Ns"></a>示世间。<a id="a-Nt"></a>色等法无依止、<a id="a-Nu"></a>无系，<a id="a-Nv"></a>虚诳故不见。<a id="a-Nw"></a>此中佛自说不见因缘，<a id="a-Nx"></a>所谓不生缘色识，<a id="a-Ny"></a>乃至不生缘一切种智识，<a id="a-Nz"></a>是名不见色等法。</p>
  <p id="aO0">问曰：<a id="a-O1"></a>识可不生，<a id="a-O2"></a>色云何不生？</p>
  <p id="aO3">答曰：<a id="a-O4"></a>恼坏相是色，<a id="a-O5"></a>因识故分别知，<a id="a-O6"></a>无识亦无恼坏相。</p>
  <p id="aO7">复次，<a id="a-O8"></a>一切诸法从因缘和合故生相，<a id="a-O9"></a>无有自性。<a id="a-OA"></a>如有身、<a id="a-OB"></a>识、<a id="a-OC"></a>触诸缘和合故，<a id="a-OD"></a>知地坚相，<a id="a-OE"></a>坚相不离身、<a id="a-OF"></a>识；<a id="a-OG"></a>是故诸法皆由和合生，<a id="a-OH"></a>无有自性。<a id="a-OI"></a>般若波罗蜜示世间空者，<a id="a-OJ"></a>世间名五众，<a id="a-OK"></a>乃至一切种智。<a id="a-OL"></a>菩萨行般若波罗蜜时，<a id="a-OM"></a>观是法若大若小、<a id="a-ON"></a>若内若外，<a id="a-OO"></a>无不空者，<a id="a-OP"></a>是名般若波罗蜜示世间空。<a id="a-OQ"></a>佛示世间空者，<a id="a-OR"></a>或有人疑：<a id="a-OS"></a>佛爱著法故，<a id="a-OT"></a>说般若波罗蜜示世间空，<a id="a-OU"></a>非是诸法常实相。<a id="a-OV"></a>是故佛说：<a id="a-OW"></a>我非爱法故说。<a id="a-OX"></a>佛知诸法相，<a id="a-OY"></a>本末筹量，<a id="a-OZ"></a>思惟分别，<a id="a-Oa"></a>无有法出于空者。<a id="a-Ob"></a>我非但读诵、<a id="a-Oc"></a>从他闻故说，<a id="a-Od"></a>我以内心觉知，<a id="a-Oe"></a>思惟分别，<a id="a-Of"></a>故说示世间空。<a id="a-Og"></a>此一段说示世间空者，<a id="a-Oh"></a>上广说离六十二见等，<a id="a-Oi"></a>今但说五众乃至一切种智。</p>
  <p id="aOj">时会者谓般若波罗蜜是毕竟空，<a id="a-Ok"></a>心想取著，<a id="a-Ol"></a>是故说不可思议。<a id="a-Om"></a>不可思议者，<a id="a-On"></a>毕竟空亦不可得。<a id="a-Oo"></a>毕竟空或名离，<a id="a-Op"></a>或名寂灭。<a id="a-Oq"></a>离名分散，<a id="a-Or"></a>诸法久后无遗余，<a id="a-Os"></a>又自离其性。<a id="a-Ot"></a>知毕竟空已，<a id="a-Ou"></a>无心数法、<a id="a-Ov"></a>无语言故，<a id="a-Ow"></a>名寂灭。<a id="a-Ox"></a>毕竟空等，<a id="a-Oy"></a>如先说。</p>
  <p id="aOz">问曰：<a id="a-P0"></a>云何是独空？</p>
  <p id="aP1">答曰：<a id="a-P2"></a>十八空皆因缘相待，<a id="a-P3"></a>如内空因内法故名内空，<a id="a-P4"></a>若无内法，<a id="a-P5"></a>则无内空；<a id="a-P6"></a>十八空皆尔。<a id="a-P7"></a>是独空无因无待，<a id="a-P8"></a>故名独空。</p>
  <p id="aP9">复次，<a id="a-PA"></a>独空者，<a id="a-PB"></a>如虚空、<a id="a-PC"></a>如、<a id="a-PD"></a>法性、<a id="a-PE"></a>实际、<a id="a-PF"></a>涅槃。<a id="a-PG"></a>示世间非今世相非后世相者，<a id="a-PH"></a>有诸外道但说今世，<a id="a-PI"></a>不说后世，<a id="a-PJ"></a>是人邪见堕断灭中；<a id="a-PK"></a>有人说今世、<a id="a-PL"></a>后世，<a id="a-PM"></a>言今世神入后世，<a id="a-PN"></a>是人邪见堕常中。<a id="a-PO"></a>般若波罗蜜离二边，<a id="a-PP"></a>说中道：<a id="a-PQ"></a>虽空而不著空故，<a id="a-PR"></a>为说罪福；<a id="a-PS"></a>虽说罪福，<a id="a-PT"></a>不生常邪见，<a id="a-PU"></a>亦于空无碍。<a id="a-PV"></a>此中佛自说因缘：<a id="a-PW"></a>此中毕竟空故，<a id="a-PX"></a>云何有今世、<a id="a-PY"></a>后世见，<a id="a-PZ"></a>若断若常！</p>
  <p id="aPa">【经】须菩提白佛言：<a id="a-Pb"></a>“世尊，<a id="a-Pc"></a>是般若波罗蜜为大事故起！<a id="a-Pd"></a>世尊，<a id="a-Pe"></a>是般若波罗蜜为不可思议事故起！<a id="a-Pf"></a>世尊，<a id="a-Pg"></a>是般若波罗蜜为不可称事故起！<a id="a-Ph"></a>世尊，<a id="a-Pi"></a>是般若波罗蜜为无量事故起！<a id="a-Pj"></a>世尊，<a id="a-Pk"></a>是般若波罗蜜为无等等事故起！<a id="a-Pl"></a>”</p>
  <p id="aPm">佛言：<a id="a-Pn"></a>“如是，<a id="a-Po"></a>如是。<a id="a-Pp"></a>须菩提，<a id="a-Pq"></a>般若波罗蜜为大事故起，<a id="a-Pr"></a>为不可思议事故起，<a id="a-Ps"></a>为不可称事故起，<a id="a-Pt"></a>为无量事故起，<a id="a-Pu"></a>为无等等事故起。<a id="a-Pv"></a>须菩提，<a id="a-Pw"></a>云何是般若波罗蜜为大事故起？<a id="a-Px"></a>须菩提，<a id="a-Py"></a>诸佛大事者，<a id="a-Pz"></a>所谓救一切众生，<a id="a-Q0"></a>不舍一切众生。<a id="a-Q1"></a>须菩提，<a id="a-Q2"></a>云何是般若波罗蜜为不可思议事起？<a id="a-Q3"></a>须菩提，<a id="a-Q4"></a>不可思议者，<a id="a-Q5"></a>所谓诸佛法、<a id="a-Q6"></a>如来法、<a id="a-Q7"></a>自然人法、<a id="a-Q8"></a>一切智人法。<a id="a-Q9"></a>以是故，<a id="a-QA"></a>须菩提，<a id="a-QB"></a>诸佛般若波罗蜜为不可思议事起。<a id="a-QC"></a>须菩提，<a id="a-QD"></a>云何般若波罗蜜为不可称事起？<a id="a-QE"></a>须菩提，<a id="a-QF"></a>一切众生中，<a id="a-QG"></a>无有能思惟称佛法、<a id="a-QH"></a>如来法、<a id="a-QI"></a>自然人法、<a id="a-QJ"></a>一切智人法。<a id="a-QK"></a>以是故，<a id="a-QL"></a>须菩提，<a id="a-QM"></a>般若波罗蜜为不可称事起。<a id="a-QN"></a>须菩提，<a id="a-QO"></a>云何般若波罗蜜为无量事起？<a id="a-QP"></a>须菩提，<a id="a-QQ"></a>一切众生中，<a id="a-QR"></a>无有能量佛法、<a id="a-QS"></a>如来法、<a id="a-QT"></a>自然人法、<a id="a-QU"></a>一切智人法。<a id="a-QV"></a>以是故，<a id="a-QW"></a>须菩提，<a id="a-QX"></a>般若波罗蜜为不可量事起。<a id="a-QY"></a>须菩提，<a id="a-QZ"></a>云何般若波罗蜜为无等等事起？<a id="a-Qa"></a>须菩提，<a id="a-Qb"></a>一切众生中无有能与佛等者，<a id="a-Qc"></a>何况过？<a id="a-Qd"></a>以是故，<a id="a-Qe"></a>须菩提，<a id="a-Qf"></a>般若波罗蜜为无等等事起。<a id="a-Qg"></a>”</p>
  <p id="aQh">须菩提白佛言：<a id="a-Qi"></a>“世尊，<a id="a-Qj"></a>但佛法、<a id="a-Qk"></a>如来法、<a id="a-Ql"></a>自然人法、<a id="a-Qm"></a>一切智人法，<a id="a-Qn"></a>不可思议，<a id="a-Qo"></a>不可称，<a id="a-Qp"></a>无有量，<a id="a-Qq"></a>无等等事起耶？<a id="a-Qr"></a>”</p>
  <p id="aQs">佛告须菩提：<a id="a-Qt"></a>“如是，<a id="a-Qu"></a>如是。<a id="a-Qv"></a>佛法、<a id="a-Qw"></a>如来法、<a id="a-Qx"></a>自然人法、<a id="a-Qy"></a>一切智人法，<a id="a-Qz"></a>不可思议，<a id="a-R0"></a>不可称，<a id="a-R1"></a>无有量，<a id="a-R2"></a>无等等。<a id="a-R3"></a>色亦不可思议，<a id="a-R4"></a>不可称，<a id="a-R5"></a>无有量，<a id="a-R6"></a>无等等；<a id="a-R7"></a>受、<a id="a-R8"></a>想、<a id="a-R9"></a>行、<a id="a-RA"></a>识亦不可思议，<a id="a-RB"></a>不可称，<a id="a-RC"></a>无有量，<a id="a-RD"></a>无等等；<a id="a-RE"></a>乃至一切种智、<a id="a-RF"></a>法性、<a id="a-RG"></a>法相，<a id="a-RH"></a>不可思议，<a id="a-RI"></a>不可称，<a id="a-RJ"></a>无有量，<a id="a-RK"></a>无等等。<a id="a-RL"></a>是中心心数法不可得。</p>
  <p id="aRM">“复次，<a id="a-RN"></a>须菩提，<a id="a-RO"></a>色不可思议，<a id="a-RP"></a>是亦不可得，<a id="a-RQ"></a>乃至色无等等，<a id="a-RR"></a>是亦不可得；<a id="a-RS"></a>受、<a id="a-RT"></a>想、<a id="a-RU"></a>行、<a id="a-RV"></a>识，<a id="a-RW"></a>乃至一切种智无等等，<a id="a-RX"></a>是亦不可得。<a id="a-RY"></a>”</p>
  <p id="aRZ">须菩提白佛言：<a id="a-Ra"></a>“世尊，<a id="a-Rb"></a>何因缘色不可思议，<a id="a-Rc"></a>乃至无等等，<a id="a-Rd"></a>是亦不可得？<a id="a-Re"></a>受、<a id="a-Rf"></a>想、<a id="a-Rg"></a>行、<a id="a-Rh"></a>识，<a id="a-Ri"></a>乃至一切种智无等等，<a id="a-Rj"></a>是亦不可得？<a id="a-Rk"></a>”</p>
  <p id="aRl">佛告须菩提：<a id="a-Rm"></a>“色量不可得故，<a id="a-Rn"></a>受、<a id="a-Ro"></a>想、<a id="a-Rp"></a>行、<a id="a-Rq"></a>识量不可得故，<a id="a-Rr"></a>乃至一切种智量不可得故。<a id="a-Rs"></a>”</p>
  <p id="aRt">须菩提白佛言：<a id="a-Ru"></a>“世尊，<a id="a-Rv"></a>何因缘色量不可得？<a id="a-Rw"></a>乃至一切种智量不可得？<a id="a-Rx"></a>”</p>
  <p id="aRy">佛告须菩提：<a id="a-Rz"></a>“色不可思议故，<a id="a-S0"></a>乃至色无等等故，<a id="a-S1"></a>量不可得；<a id="a-S2"></a>乃至一切种智不可思议故，<a id="a-S3"></a>乃至一切种智无等等故，<a id="a-S4"></a>量不可得。<a id="a-S5"></a>须菩提，<a id="a-S6"></a>于汝意云何？<a id="a-S7"></a>不可思议乃至无等等，<a id="a-S8"></a>宁可得？<a id="a-S9"></a>色、<a id="a-SA"></a>受、<a id="a-SB"></a>想、<a id="a-SC"></a>行、<a id="a-SD"></a>识，<a id="a-SE"></a>乃至一切种智可得不？<a id="a-SF"></a>”</p>
  <p id="aSG">须菩提言：<a id="a-SH"></a>“世尊，<a id="a-SI"></a>不可得。<a id="a-SJ"></a>”</p>
  <p id="aSK">“以是故，<a id="a-SL"></a>须菩提，<a id="a-SM"></a>一切法不可思议，<a id="a-SN"></a>乃至无等等。<a id="a-SO"></a>如是，<a id="a-SP"></a>须菩提，<a id="a-SQ"></a>诸佛法不可思议，<a id="a-SR"></a>不可称，<a id="a-SS"></a>无有量，<a id="a-ST"></a>无等等。<a id="a-SU"></a>须菩提，<a id="a-SV"></a>是名诸佛法不可思议，<a id="a-SW"></a>乃至无等等。<a id="a-SX"></a>须菩提，<a id="a-SY"></a>是诸佛法不可思议，<a id="a-SZ"></a>过思议相故；<a id="a-Sa"></a>不可称，<a id="a-Sb"></a>过称故；<a id="a-Sc"></a>无有量，<a id="a-Sd"></a>过量故；<a id="a-Se"></a>无等等，<a id="a-Sf"></a>过等等故。<a id="a-Sg"></a>须菩提，<a id="a-Sh"></a>以是因缘故，<a id="a-Si"></a>一切法亦不可思议相，<a id="a-Sj"></a>乃至无等等。<a id="a-Sk"></a>须菩提，<a id="a-Sl"></a>不可思议名，<a id="a-Sm"></a>是义不可思议；<a id="a-Sn"></a>不可称名，<a id="a-So"></a>是义不可称；<a id="a-Sp"></a>无有量名，<a id="a-Sq"></a>是义不可量；<a id="a-Sr"></a>无等等名，<a id="a-Ss"></a>是义无等等。<a id="a-St"></a>须菩提，<a id="a-Su"></a>是诸佛法不可思议，<a id="a-Sv"></a>乃至无等等。<a id="a-Sw"></a>不可思议，<a id="a-Sx"></a>如虚空不可思议；<a id="a-Sy"></a>不可称，<a id="a-Sz"></a>如虚空不可称；<a id="a-T0"></a>无有量，<a id="a-T1"></a>如虚空无有量；<a id="a-T2"></a>无等等，<a id="a-T3"></a>如虚空无等等。<a id="a-T4"></a>须菩提，<a id="a-T5"></a>是亦名诸佛法不可思议，<a id="a-T6"></a>乃至无等等。<a id="a-T7"></a>佛法如是无量，<a id="a-T8"></a>一切世间天、<a id="a-T9"></a>人、<a id="a-TA"></a>阿修罗无能思议筹量者。<a id="a-TB"></a>”</p>
  <p id="aTC">说是诸佛法不可思议、<a id="a-TD"></a>不可称、<a id="a-TE"></a>无有量、<a id="a-TF"></a>无等等品时，<a id="a-TG"></a>五百比丘一切法不受故，<a id="a-TH"></a>漏尽心解脱，<a id="a-TI"></a>得阿罗汉。<a id="a-TJ"></a>二十比丘尼亦不受一切法故，<a id="a-TK"></a>漏尽得阿罗汉。<a id="a-TL"></a>六万优婆塞、<a id="a-TM"></a>三万优婆夷诸法中远尘离垢，<a id="a-TN"></a>诸法中法眼生。<a id="a-TO"></a>二十菩萨摩诃萨得无生法忍，<a id="a-TP"></a>于是贤劫中当受记。</p>
  <p id="aTQ">【论】释曰：<a id="a-TR"></a>须菩提深解般若相，<a id="a-TS"></a>于诸法中无著无碍，<a id="a-TT"></a>心生欢喜，<a id="a-TU"></a>白佛言：<a id="a-TV"></a>世尊，<a id="a-TW"></a>般若波罗蜜为大事故起等。<a id="a-TX"></a>大事者，<a id="a-TY"></a>破一切众生大苦恼，<a id="a-TZ"></a>能与佛无上大法，<a id="a-Ta"></a>故名为大事。<a id="a-Tb"></a>不可思议，<a id="a-Tc"></a>先已答。</p>
  <p id="aTd">不可称者，<a id="a-Te"></a>称名智慧；<a id="a-Tf"></a>般若定实相甚深极重；<a id="a-Tg"></a>智慧轻薄，<a id="a-Th"></a>是故不能称。<a id="a-Ti"></a>又般若多，<a id="a-Tj"></a>智慧少故，<a id="a-Tk"></a>不能称；<a id="a-Tl"></a>又般若利益处广，<a id="a-Tm"></a>未成、<a id="a-Tn"></a>能与世间果报，<a id="a-To"></a>成已、<a id="a-Tp"></a>与道果报。<a id="a-Tq"></a>又究尽知故名称，<a id="a-Tr"></a>般若波罗蜜无能称知，<a id="a-Ts"></a>若常若无常、<a id="a-Tt"></a>若实若虚、<a id="a-Tu"></a>若有若无，<a id="a-Tv"></a>如是等不可称义，<a id="a-Tw"></a>应当知。</p>
  <p id="aTx">无量事者，<a id="a-Ty"></a>有人言：<a id="a-Tz"></a>“称即是量。<a id="a-U0"></a>”有人言：<a id="a-U1"></a>“取相名为量。<a id="a-U2"></a>”是般若波罗蜜不可取相故无量。<a id="a-U3"></a>又菩萨以四无量心行般若故，<a id="a-U4"></a>名无量。<a id="a-U5"></a>又量名智慧：<a id="a-U6"></a>凡夫智慧、<a id="a-U7"></a>二乘智慧、<a id="a-U8"></a>菩萨智慧，<a id="a-U9"></a>无能量般若得边者，<a id="a-UA"></a>名无量。</p>
  <p id="aUB">无等等者，<a id="a-UC"></a>无等名涅槃，<a id="a-UD"></a>一切有为法，<a id="a-UE"></a>无有与涅槃等者，<a id="a-UF"></a>涅槃有三分：<a id="a-UG"></a>声闻涅槃、<a id="a-UH"></a>辟支佛涅槃、<a id="a-UI"></a>佛涅槃。<a id="a-UJ"></a>般若能与大乘涅槃，<a id="a-UK"></a>故名无等等。<a id="a-UL"></a>复次，<a id="a-UM"></a>一切众生无与佛等故，<a id="a-UN"></a>佛名无等；<a id="a-UO"></a>般若波罗蜜利益众生，<a id="a-UP"></a>令与佛相似，<a id="a-UQ"></a>故名无等等。<a id="a-UR"></a>复次，<a id="a-US"></a>诸佛法第一微妙，<a id="a-UT"></a>无能与等，<a id="a-UU"></a>无能及者，<a id="a-UV"></a>无可为比；<a id="a-UW"></a>般若波罗蜜能令众生得是心故，<a id="a-UX"></a>名无等等。<a id="a-UY"></a>复次，<a id="a-UZ"></a>无等名诸法实相，<a id="a-Ua"></a>诸观诸行无能及者，<a id="a-Ub"></a>无戏论，<a id="a-Uc"></a>无能破坏故，<a id="a-Ud"></a>名无等；<a id="a-Ue"></a>菩萨得是无等，<a id="a-Uf"></a>能于众生中生慈悲心故，<a id="a-Ug"></a>名无等等。<a id="a-Uh"></a>是名无等等义。</p>
  <p id="aUi">须菩提声闻人无一切智，<a id="a-Uj"></a>而能说是不可思议般若等，<a id="a-Uk"></a>佛可其所说。<a id="a-Ul"></a>佛自说五事。<a id="a-Um"></a>众生无量无边，<a id="a-Un"></a>多于十方恒河沙等世界中微尘；<a id="a-Uo"></a>诸佛以十力等法，<a id="a-Up"></a>尽欲救济，<a id="a-Uq"></a>是名大事。<a id="a-Ur"></a>复有菩萨久得无生法忍，<a id="a-Us"></a>不舍众生故，<a id="a-Ut"></a>不入无余涅槃。<a id="a-Uu"></a>复次，<a id="a-Uv"></a>是菩萨得佛道时，<a id="a-Uw"></a>为众生故受五事：<a id="a-Ux"></a>一者、<a id="a-Uy"></a>受诸劳苦，<a id="a-Uz"></a>二者、<a id="a-V0"></a>舍寂定乐，<a id="a-V1"></a>三者、<a id="a-V2"></a>与恶人共事，<a id="a-V3"></a>四者、<a id="a-V4"></a>与人接对，<a id="a-V5"></a>五者、<a id="a-V6"></a>入大众会。<a id="a-V7"></a>佛深得离欲乐，<a id="a-V8"></a>而为众生故，<a id="a-V9"></a>甘受是五事等种种疲苦如受功德，<a id="a-VA"></a>是为大事。<a id="a-VB"></a>不可思议者，<a id="a-VC"></a>所谓佛法、<a id="a-VD"></a>如来法、<a id="a-VE"></a>自然人法、<a id="a-VF"></a>一切智人法。<a id="a-VG"></a>佛法者，<a id="a-VH"></a>佛名为觉，<a id="a-VI"></a>于一切无明睡眠中最初觉故，<a id="a-VJ"></a>名为觉。<a id="a-VK"></a>如来者，<a id="a-VL"></a>如过去诸佛行六波罗蜜得诸法如相，<a id="a-VM"></a>来至佛道；<a id="a-VN"></a>今佛亦如是道来，<a id="a-VO"></a>如诸佛来，<a id="a-VP"></a>是名如来。<a id="a-VQ"></a>自然人法者，<a id="a-VR"></a>声闻人亦有觉，<a id="a-VS"></a>亦有如，<a id="a-VT"></a>而从他闻，<a id="a-VU"></a>是弟子法；<a id="a-VV"></a>是故说佛是自然人，<a id="a-VW"></a>不从他闻。<a id="a-VX"></a>一切智人法者，<a id="a-VY"></a>辟支佛亦自然得，<a id="a-VZ"></a>不从他闻，<a id="a-Va"></a>而无一切智；<a id="a-Vb"></a>是故说佛一切智人法。<a id="a-Vc"></a>是四种法无有人能思惟称量，<a id="a-Vd"></a>是故名不可思议、<a id="a-Ve"></a>不可称、<a id="a-Vf"></a>不可量；<a id="a-Vg"></a>更无有法与是法相似者，<a id="a-Vh"></a>是故名无等等。</p>
  <p id="aVi">须菩提意：<a id="a-Vj"></a>恐新学菩萨著是四法，<a id="a-Vk"></a>是故白佛言：<a id="a-Vl"></a>但是四法不可思议、<a id="a-Vm"></a>无有与等耶？<a id="a-Vn"></a>佛答：<a id="a-Vo"></a>色等诸法亦不可思议、<a id="a-Vp"></a>无称、<a id="a-Vq"></a>无量、<a id="a-Vr"></a>无等等。<a id="a-Vs"></a>佛是中自说因缘：<a id="a-Vt"></a>色等一切法不可得故。<a id="a-Vu"></a>如是，<a id="a-Vv"></a>须菩提，<a id="a-Vw"></a>诸佛法不可思议者，<a id="a-Vx"></a>是如上事；<a id="a-Vy"></a>是名不可思议者，<a id="a-Vz"></a>结句。<a id="a-W0"></a>论者先广解，<a id="a-W1"></a>佛此中略说：<a id="a-W2"></a>不可思议，<a id="a-W3"></a>过思议相，<a id="a-W4"></a>过等等相。<a id="a-W5"></a>义趣，<a id="a-W6"></a>涅槃法不可思议；<a id="a-W7"></a>名字，<a id="a-W8"></a>世谛故可思议。<a id="a-W9"></a>如虚空不可思议者，<a id="a-WA"></a>如先品中说，<a id="a-WB"></a>虚空相不可思议，<a id="a-WC"></a>是故说不可思议；<a id="a-WD"></a>乃至无等等如虚空，<a id="a-WE"></a>虚空无可喻故，<a id="a-WF"></a>名无等等。<a id="a-WG"></a>般若波罗蜜相，<a id="a-WH"></a>即是佛法相；<a id="a-WI"></a>不可思议、<a id="a-WJ"></a>无量、<a id="a-WK"></a>无称、<a id="a-WL"></a>无等等，<a id="a-WM"></a>即是佛法相。<a id="a-WN"></a>是佛法，<a id="a-WO"></a>一切世间天、<a id="a-WP"></a>人、<a id="a-WQ"></a>阿修罗无能思议称量者。<a id="a-WR"></a>六道中但说三道者，<a id="a-WS"></a>三善道众生，<a id="a-WT"></a>尚不能称量，<a id="a-WU"></a>何况三恶道？</p>
  <p id="aWV">问曰：<a id="a-WW"></a>说是品时，<a id="a-WX"></a>何以故比丘尼、<a id="a-WY"></a>菩萨得道者少？</p>
  <p id="aWZ">答曰：<a id="a-Wa"></a>此中多赞叹诸佛法，<a id="a-Wb"></a>所谓不可思议、<a id="a-Wc"></a>无称、<a id="a-Wd"></a>无量、<a id="a-We"></a>无等等，<a id="a-Wf"></a>闻者多增益信根故，<a id="a-Wg"></a>是故白衣得道者多。<a id="a-Wh"></a>（“多”字，<a id="a-Wi"></a>应作少。<a id="a-Wj"></a>）女人虽复信多，<a id="a-Wk"></a>智慧少故，<a id="a-Wl"></a>得道者亦少。<a id="a-Wm"></a>白衣贪著世事，<a id="a-Wn"></a>智慧浅薄，<a id="a-Wo"></a>钝根，<a id="a-Wp"></a>不能尽漏。<a id="a-Wq"></a>诸比丘信慧诸根等，<a id="a-Wr"></a>一心求道故，<a id="a-Ws"></a>漏尽者多。<a id="a-Wt"></a>比丘尼智慧少故，<a id="a-Wu"></a>二十人得漏尽；<a id="a-Wv"></a>虽多得初道，<a id="a-Ww"></a>数过白衣，<a id="a-Wx"></a>不尽漏故，<a id="a-Wy"></a>不异白衣，<a id="a-Wz"></a>此中不说。<a id="a-X0"></a>入无生忍法，<a id="a-X1"></a>甚深难得故少，<a id="a-X2"></a>又以于此法种因缘者少。<a id="a-X3"></a>贤劫中当受记者，<a id="a-X4"></a>或有人言：<a id="a-X5"></a>“贤劫中千佛，<a id="a-X6"></a>除四佛当与授记。<a id="a-X7"></a>”或有人言：<a id="a-X8"></a>“释迦文佛与授记，<a id="a-X9"></a>于贤劫中，<a id="a-XA"></a>在余世界作佛。<a id="a-XB"></a>”</p>
 </body>
</html>