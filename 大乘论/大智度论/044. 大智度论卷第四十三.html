<!doctype html>
<html id="z3IBVGftu" data-ver="1684">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第四十三</h1>
  <h2 id="a2">释集散品第九之余</h2>
  <p id="a3">【经】“复次，<a id="a-4"></a>世尊，<a id="a-5"></a>菩萨摩诃萨欲行般若波罗蜜，<a id="a-6"></a>应如是思惟：<a id="a-7"></a>何者是般若波罗蜜？<a id="a-8"></a>何以故名般若波罗蜜？<a id="a-9"></a>是谁般若波罗蜜？<a id="a-A"></a>若菩萨摩诃萨行般若波罗蜜，<a id="a-B"></a>如是念：<a id="a-C"></a>若法无所有、<a id="a-D"></a>不可得，<a id="a-E"></a>是般若波罗蜜。<a id="a-F"></a>”</p>
  <p id="aG">尔时，<a id="a-H"></a>舍利弗问须菩提：<a id="a-I"></a>“何等法无所有、<a id="a-J"></a>不可得？<a id="a-K"></a>”</p>
  <p id="aL">须菩提言：<a id="a-M"></a>“般若波罗蜜，<a id="a-N"></a>是法无所有、<a id="a-O"></a>不可得；<a id="a-P"></a>禅波罗蜜、<a id="a-Q"></a>毗梨耶波罗蜜、<a id="a-R"></a>羼提波罗蜜、<a id="a-S"></a>尸罗波罗蜜、<a id="a-T"></a>檀波罗蜜，<a id="a-U"></a>是法无所有、<a id="a-V"></a>不可得：<a id="a-W"></a>内空故，<a id="a-X"></a>外空、<a id="a-Y"></a>内外空、<a id="a-Z"></a>空空、<a id="a-a"></a>大空、<a id="a-b"></a>第一义空、<a id="a-c"></a>有为空、<a id="a-d"></a>无为空、<a id="a-e"></a>毕竟空、<a id="a-f"></a>无始空、<a id="a-g"></a>散空、<a id="a-h"></a>性空、<a id="a-i"></a>自相空、<a id="a-j"></a>诸法空、<a id="a-k"></a>不可得空、<a id="a-l"></a>无法空、<a id="a-m"></a>有法空、<a id="a-n"></a>无法有法空故。<a id="a-o"></a>舍利弗，<a id="a-p"></a>色法，<a id="a-q"></a>无所有、<a id="a-r"></a>不可得；<a id="a-s"></a>受、<a id="a-t"></a>想、<a id="a-u"></a>行、<a id="a-v"></a>识法，<a id="a-w"></a>无所有、<a id="a-x"></a>不可得。<a id="a-y"></a>内空法，<a id="a-z"></a>无所有、<a id="a-10"></a>不可得；<a id="a-11"></a>乃至无法有法空法，<a id="a-12"></a>无所有、<a id="a-13"></a>不可得。<a id="a-14"></a>舍利弗，<a id="a-15"></a>四念处法，<a id="a-16"></a>无所有、<a id="a-17"></a>不可得；<a id="a-18"></a>乃至十八不共法，<a id="a-19"></a>无所有、<a id="a-1A"></a>不可得。<a id="a-1B"></a>舍利弗，<a id="a-1C"></a>诸神通法，<a id="a-1D"></a>无所有、<a id="a-1E"></a>不可得；<a id="a-1F"></a>如法，<a id="a-1G"></a>无所有、<a id="a-1H"></a>不可得；<a id="a-1I"></a>法性、<a id="a-1J"></a>法相、<a id="a-1K"></a>法住、<a id="a-1L"></a>法位、<a id="a-1M"></a>实际法，<a id="a-1N"></a>无所有、<a id="a-1O"></a>不可得。<a id="a-1P"></a>舍利弗，<a id="a-1Q"></a>佛，<a id="a-1R"></a>无所有、<a id="a-1S"></a>不可得；<a id="a-1T"></a>萨婆若法，<a id="a-1U"></a>无所有、<a id="a-1V"></a>不可得；<a id="a-1W"></a>一切种智法，<a id="a-1X"></a>无所有、<a id="a-1Y"></a>不可得：<a id="a-1Z"></a>内空乃至无法有法空故。<a id="a-1a"></a>舍利弗，<a id="a-1b"></a>若菩萨摩诃萨如是思惟，<a id="a-1c"></a>如是观时，<a id="a-1d"></a>心不没、<a id="a-1e"></a>不悔，<a id="a-1f"></a>不惊、<a id="a-1g"></a>不畏、<a id="a-1h"></a>不怖，<a id="a-1i"></a>当知是菩萨不离般若波罗蜜行。<a id="a-1j"></a>”</p>
  <p id="a1k">舍利弗问须菩提：<a id="a-1l"></a>“何因缘故，<a id="a-1m"></a>当知菩萨不离般若波罗蜜行？<a id="a-1n"></a>”</p>
  <p id="a1o">须菩提言：<a id="a-1p"></a>“色，<a id="a-1q"></a>离色性；<a id="a-1r"></a>受、<a id="a-1s"></a>想、<a id="a-1t"></a>行、<a id="a-1u"></a>识，<a id="a-1v"></a>离识性。<a id="a-1w"></a>六波罗蜜，<a id="a-1x"></a>离六波罗蜜性；<a id="a-1y"></a>乃至实际，<a id="a-1z"></a>离实际性。<a id="a-20"></a>”</p>
  <p id="a21">舍利弗复问须菩提：<a id="a-22"></a>“云何是色性？<a id="a-23"></a>云何是受、<a id="a-24"></a>想、<a id="a-25"></a>行、<a id="a-26"></a>识性？<a id="a-27"></a>云何乃至实际性？<a id="a-28"></a>”</p>
  <p id="a29">须菩提言：<a id="a-2A"></a>“无所有，<a id="a-2B"></a>是色性；<a id="a-2C"></a>无所有，<a id="a-2D"></a>是受、<a id="a-2E"></a>想、<a id="a-2F"></a>行、<a id="a-2G"></a>识性；<a id="a-2H"></a>乃至无所有，<a id="a-2I"></a>是实际性。<a id="a-2J"></a>舍利弗，<a id="a-2K"></a>以是因缘故，<a id="a-2L"></a>当知色，<a id="a-2M"></a>离色性；<a id="a-2N"></a>受、<a id="a-2O"></a>想、<a id="a-2P"></a>行、<a id="a-2Q"></a>识，<a id="a-2R"></a>离识性；<a id="a-2S"></a>乃至实际，<a id="a-2T"></a>离实际性。<a id="a-2U"></a>舍利弗，<a id="a-2V"></a>色亦离色相，<a id="a-2W"></a>受、<a id="a-2X"></a>想、<a id="a-2Y"></a>行、<a id="a-2Z"></a>识，<a id="a-2a"></a>亦离识相；<a id="a-2b"></a>乃至实际亦离实际相。<a id="a-2c"></a>相亦离相，<a id="a-2d"></a>性亦离性。<a id="a-2e"></a>”</p>
  <p id="a2f">舍利弗问须菩提：<a id="a-2g"></a>“菩萨摩诃萨若如是学，<a id="a-2h"></a>得成就萨婆若？<a id="a-2i"></a>”</p>
  <p id="a2j">须菩提言：<a id="a-2k"></a>“如是，<a id="a-2l"></a>如是。<a id="a-2m"></a>舍利弗，<a id="a-2n"></a>若菩萨摩诃萨如是学，<a id="a-2o"></a>得成就萨婆若。<a id="a-2p"></a>何以故？<a id="a-2q"></a>诸法不生不成就故。<a id="a-2r"></a>”</p>
  <p id="a2s">舍利弗问须菩提：<a id="a-2t"></a>“何因缘故，<a id="a-2u"></a>诸法不生不成就？<a id="a-2v"></a>”</p>
  <p id="a2w">须菩提言：<a id="a-2x"></a>“色、<a id="a-2y"></a>色空，<a id="a-2z"></a>是色生成就不可得；<a id="a-30"></a>受、<a id="a-31"></a>想、<a id="a-32"></a>行、<a id="a-33"></a>识，<a id="a-34"></a>识空，<a id="a-35"></a>是识生成就不可得；<a id="a-36"></a>乃至实际、<a id="a-37"></a>实际空，<a id="a-38"></a>是实际生成就不可得。<a id="a-39"></a>舍利弗，<a id="a-3A"></a>菩萨摩诃萨如是学，<a id="a-3B"></a>渐近萨婆若，<a id="a-3C"></a>渐得身清净、<a id="a-3D"></a>心清净、<a id="a-3E"></a>相清净；<a id="a-3F"></a>渐得身清净、<a id="a-3G"></a>心清净、<a id="a-3H"></a>相清净故，<a id="a-3I"></a>是菩萨不生染心，<a id="a-3J"></a>不生瞋心，<a id="a-3K"></a>不生痴心，<a id="a-3L"></a>不生憍慢心，<a id="a-3M"></a>不生悭贪心，<a id="a-3N"></a>不生邪见心。<a id="a-3O"></a>是菩萨不生染心，<a id="a-3P"></a>乃至不生邪见心故，<a id="a-3Q"></a>终不生母人腹中，<a id="a-3R"></a>常得化生；<a id="a-3S"></a>从一佛国至一佛国，<a id="a-3T"></a>成就众生，<a id="a-3U"></a>净佛世界，<a id="a-3V"></a>乃至阿耨多罗三藐三菩提，<a id="a-3W"></a>终不离诸佛。<a id="a-3X"></a>舍利弗，<a id="a-3Y"></a>菩萨摩诃萨当作是行般若波罗蜜，<a id="a-3Z"></a>当作是学般若波罗蜜。<a id="a-3a"></a>”</p>
  <p id="a3b">【论】问曰：<a id="a-3c"></a>上来广说般若波罗蜜，<a id="a-3d"></a>今须菩提何以作是言：<a id="a-3e"></a>菩萨摩诃萨应如是思惟，<a id="a-3f"></a>何者是般若波罗蜜？</p>
  <p id="a3g">答曰：<a id="a-3h"></a>须菩提上来谦让门说，<a id="a-3i"></a>次不住门说，<a id="a-3j"></a>今明般若波罗蜜体；<a id="a-3k"></a>何等是般若波罗蜜？<a id="a-3l"></a>般若波罗蜜者，<a id="a-3m"></a>是一切诸法实相，<a id="a-3n"></a>不可破，<a id="a-3o"></a>不可坏；<a id="a-3p"></a>若有佛，<a id="a-3q"></a>若无佛，<a id="a-3r"></a>常住诸法相、<a id="a-3s"></a>法位，<a id="a-3t"></a>非佛、<a id="a-3u"></a>非辟支佛、<a id="a-3v"></a>非菩萨、<a id="a-3w"></a>非声闻、<a id="a-3x"></a>非天人所作，<a id="a-3y"></a>何况其余小众生？</p>
  <p id="a3z">复次，<a id="a-40"></a>常是一边，<a id="a-41"></a>断灭是一边；<a id="a-42"></a>离是二边行中道，<a id="a-43"></a>是为般若波罗蜜。<a id="a-44"></a>又复常无常、<a id="a-45"></a>苦乐、<a id="a-46"></a>空实、<a id="a-47"></a>我无我等，<a id="a-48"></a>亦如是。<a id="a-49"></a>色法是一边，<a id="a-4A"></a>无色法是一边，<a id="a-4B"></a>可见法不可见法、<a id="a-4C"></a>有对无对、<a id="a-4D"></a>有为无为、<a id="a-4E"></a>有漏无漏、<a id="a-4F"></a>世间出世间等诸二法，<a id="a-4G"></a>亦如是。</p>
  <p id="a4H">复次，<a id="a-4I"></a>无明是一边，<a id="a-4J"></a>无明尽是一边；<a id="a-4K"></a>乃至老死是一边，<a id="a-4L"></a>老死尽是一边；<a id="a-4M"></a>诸法有是一边，<a id="a-4N"></a>诸法无是一边；<a id="a-4O"></a>离是二边行中道，<a id="a-4P"></a>是为般若波罗蜜。<a id="a-4Q"></a>菩萨是一边，<a id="a-4R"></a>六波罗蜜是一边；<a id="a-4S"></a>佛是一边，<a id="a-4T"></a>菩提是一边；<a id="a-4U"></a>离是二边行中道，<a id="a-4V"></a>是为般若波罗蜜。<a id="a-4W"></a>略说内六情是一边，<a id="a-4X"></a>外六尘是一边；<a id="a-4Y"></a>离是二边行中道，<a id="a-4Z"></a>是名般若波罗蜜。<a id="a-4a"></a>此般若波罗蜜是一边，<a id="a-4b"></a>此非般若波罗蜜是一边；<a id="a-4c"></a>离是二边行中道，<a id="a-4d"></a>是名般若波罗蜜。<a id="a-4e"></a>如是等二门，<a id="a-4f"></a>广说无量般若波罗蜜相。</p>
  <p id="a4g">复次，<a id="a-4h"></a>离有离无，<a id="a-4i"></a>离非有非无，<a id="a-4j"></a>不堕愚痴而能行善道，<a id="a-4k"></a>是为般若波罗蜜。<a id="a-4l"></a>如是等三门，<a id="a-4m"></a>是般若波罗蜜相。</p>
  <p id="a4n">复次，<a id="a-4o"></a>须菩提此中自说：<a id="a-4p"></a>是法无所有、<a id="a-4q"></a>不可得。<a id="a-4r"></a>是般若波罗蜜空故，<a id="a-4s"></a>无所有；<a id="a-4t"></a>常无常等诸观，<a id="a-4u"></a>求觅无定相故，<a id="a-4v"></a>不可得。</p>
  <p id="a4w">复次，<a id="a-4x"></a>无所有者，<a id="a-4y"></a>此中须菩提自说：<a id="a-4z"></a>般若波罗蜜，<a id="a-50"></a>乃至五波罗蜜法无所有，<a id="a-51"></a>不可取、<a id="a-52"></a>不可受、<a id="a-53"></a>不可著故。</p>
  <p id="a54">复次，<a id="a-55"></a>十八空故，<a id="a-56"></a>是六波罗蜜无所有、<a id="a-57"></a>不可得。<a id="a-58"></a>譬如大风能破散诸云，<a id="a-59"></a>亦如大火烧干草木，<a id="a-5A"></a>如金刚宝摧破大山，<a id="a-5B"></a>诸空亦如是能破诸法。</p>
  <p id="a5C">何以故名般若波罗蜜者？<a id="a-5D"></a>般若者，<a id="a-5E"></a>秦言智慧。<a id="a-5F"></a>一切诸智慧中最为第一，<a id="a-5G"></a>无上、<a id="a-5H"></a>无比、<a id="a-5I"></a>无等，<a id="a-5J"></a>更无胜者，<a id="a-5K"></a>穷尽到边。<a id="a-5L"></a>如一切众生中佛为第一，<a id="a-5M"></a>一切诸法中涅槃为第一，<a id="a-5N"></a>一切众中比丘僧为第一。</p>
  <p id="a5O">问曰：<a id="a-5P"></a>汝先说诸法实相是般若波罗蜜，<a id="a-5Q"></a>所谓法位、<a id="a-5R"></a>法住，<a id="a-5S"></a>有佛、<a id="a-5T"></a>无佛常住不异；<a id="a-5U"></a>今何以说诸智慧中般若波罗蜜第一，<a id="a-5V"></a>譬如诸法中涅槃为第一？</p>
  <p id="a5W">答曰：<a id="a-5X"></a>世间法，<a id="a-5Y"></a>或时因中说果，<a id="a-5Z"></a>或时果中说因，<a id="a-5a"></a>无咎。<a id="a-5b"></a>如人日食数匹布，<a id="a-5c"></a>布不可食，<a id="a-5d"></a>从布因缘得食，<a id="a-5e"></a>是名因中说果；<a id="a-5f"></a>如见好画而言好手，<a id="a-5g"></a>是名果中说因。<a id="a-5h"></a>诸法实相生智慧，<a id="a-5i"></a>是则果中说因。</p>
  <p id="a5j">复次，<a id="a-5k"></a>是菩萨入不二入法门，<a id="a-5l"></a>是时能具行此般若波罗蜜，<a id="a-5m"></a>不分别是因是果、<a id="a-5n"></a>是缘是智、<a id="a-5o"></a>是内是外、<a id="a-5p"></a>是此是彼等，<a id="a-5q"></a>所谓一相无相，<a id="a-5r"></a>以是故不应难。</p>
  <p id="a5s">复次，<a id="a-5t"></a>世间三种智慧：<a id="a-5u"></a>一者、<a id="a-5v"></a>世俗巧便，<a id="a-5w"></a>博识文艺、<a id="a-5x"></a>仁智礼敬等；<a id="a-5y"></a>二者、<a id="a-5z"></a>离生智慧，<a id="a-60"></a>所谓离欲界，<a id="a-61"></a>乃至无所有处；<a id="a-62"></a>三者、<a id="a-63"></a>出世间智慧，<a id="a-64"></a>所谓离我及我所，<a id="a-65"></a>诸漏尽声闻、<a id="a-66"></a>辟支佛智慧。<a id="a-67"></a>般若波罗蜜为最殊胜，<a id="a-68"></a>毕竟清净，<a id="a-69"></a>无所著故，<a id="a-6A"></a>为饶益一切众生故。<a id="a-6B"></a>声闻、<a id="a-6C"></a>辟支佛智慧，<a id="a-6D"></a>虽漏尽故清净，<a id="a-6E"></a>无大慈悲，<a id="a-6F"></a>不能饶益一切故不如，<a id="a-6G"></a>何况世俗罪垢不净欺诳智慧！<a id="a-6H"></a>三种智慧，<a id="a-6I"></a>不及是智慧故，<a id="a-6J"></a>名为般若波罗蜜。</p>
  <p id="a6K">复次，<a id="a-6L"></a>是智慧为度一切众生故，<a id="a-6M"></a>为得佛道故；<a id="a-6N"></a>是智慧相应，<a id="a-6O"></a>受、<a id="a-6P"></a>想、<a id="a-6Q"></a>行、<a id="a-6R"></a>识，<a id="a-6S"></a>及从智慧起身业、<a id="a-6T"></a>口业，<a id="a-6U"></a>及生、<a id="a-6V"></a>住等心不相应诸行，<a id="a-6W"></a>是诸法和合，<a id="a-6X"></a>名为波罗蜜。<a id="a-6Y"></a>是诸波罗蜜中，<a id="a-6Z"></a>智慧多故，<a id="a-6a"></a>名为般若波罗蜜；<a id="a-6b"></a>念定等多故，<a id="a-6c"></a>名为禅波罗蜜；<a id="a-6d"></a>余波罗蜜义，<a id="a-6e"></a>亦如是。<a id="a-6f"></a>如是等种种无量因缘故，<a id="a-6g"></a>名为般若波罗蜜。</p>
  <p id="a6h">是谁般若波罗蜜者？<a id="a-6i"></a>第一义中无知者、<a id="a-6j"></a>见者、<a id="a-6k"></a>得者，<a id="a-6l"></a>一切法无我、<a id="a-6m"></a>无我所相，<a id="a-6n"></a>诸法但空，<a id="a-6o"></a>因缘和合相续生。<a id="a-6p"></a>若尔！<a id="a-6q"></a>般若当属谁？<a id="a-6r"></a>佛法有二种：<a id="a-6s"></a>一者、<a id="a-6t"></a>世谛，<a id="a-6u"></a>二者、<a id="a-6v"></a>第一义谛。<a id="a-6w"></a>为世谛故，<a id="a-6x"></a>般若波罗蜜属菩萨；<a id="a-6y"></a>凡夫人法，<a id="a-6z"></a>种种过罪，<a id="a-70"></a>不清净故，<a id="a-71"></a>则不属凡夫。<a id="a-72"></a>般若波罗蜜毕竟清净，<a id="a-73"></a>凡夫所不乐，<a id="a-74"></a>如蝇乐处不净，<a id="a-75"></a>不好莲华；<a id="a-76"></a>凡夫人虽复离欲，<a id="a-77"></a>有吾我心，<a id="a-78"></a>著离欲法故，<a id="a-79"></a>不乐般若波罗蜜。<a id="a-7A"></a>声闻、<a id="a-7B"></a>辟支佛，<a id="a-7C"></a>虽欲乐般若波罗蜜，<a id="a-7D"></a>无深慈悲故，<a id="a-7E"></a>大厌世间，<a id="a-7F"></a>一心向涅槃，<a id="a-7G"></a>是故不能具足得般若波罗蜜。<a id="a-7H"></a>是般若波罗蜜，<a id="a-7I"></a>菩萨成佛时，<a id="a-7J"></a>转名一切种智。<a id="a-7K"></a>以是故，<a id="a-7L"></a>般若不属佛，<a id="a-7M"></a>不属声闻、<a id="a-7N"></a>辟支佛，<a id="a-7O"></a>不属凡夫，<a id="a-7P"></a>但属菩萨。</p>
  <p id="a7Q">问曰：<a id="a-7R"></a>此经中常说五众在前，<a id="a-7S"></a>一切种智在后，<a id="a-7T"></a>今何以先说六波罗蜜？</p>
  <p id="a7U">答曰：<a id="a-7V"></a>舍利弗问须菩提无所有义，<a id="a-7W"></a>五众种种因缘观，<a id="a-7X"></a>强令无所有，<a id="a-7Y"></a>难解；<a id="a-7Z"></a>般若波罗蜜即是无所有，<a id="a-7a"></a>易解。<a id="a-7b"></a>譬如水中月，<a id="a-7c"></a>易明其空；<a id="a-7d"></a>天上月难令无所有。<a id="a-7e"></a>五波罗蜜与般若波罗蜜，<a id="a-7f"></a>同名同事，<a id="a-7g"></a>是故续说五波罗蜜，<a id="a-7h"></a>然后续说五众，<a id="a-7i"></a>乃至一切种智无所有、<a id="a-7j"></a>不可得。<a id="a-7k"></a>菩萨入是门，<a id="a-7l"></a>观诸法实相，<a id="a-7m"></a>不恐不怖者，<a id="a-7n"></a>当知是菩萨不离般若波罗蜜。<a id="a-7o"></a>不离者，<a id="a-7p"></a>常行般若波罗蜜不虚，<a id="a-7q"></a>必有果报；<a id="a-7r"></a>此中须菩提自说不离因缘，<a id="a-7s"></a>所谓色离色性，<a id="a-7t"></a>色中无色相，<a id="a-7u"></a>虚诳无所有。<a id="a-7v"></a>菩萨能如是知，<a id="a-7w"></a>不离实智慧，<a id="a-7x"></a>乃至实际亦如是。<a id="a-7y"></a>菩萨能行是无障碍道，<a id="a-7z"></a>得至萨婆若，<a id="a-80"></a>一切法不生不出故。</p>
  <p id="a81">舍利弗问须菩提：<a id="a-82"></a>云何一切法不生？<a id="a-83"></a>须菩提答：<a id="a-84"></a>色、<a id="a-85"></a>色相空，<a id="a-86"></a>故色无生无成就，<a id="a-87"></a>乃至实际亦如是。<a id="a-88"></a>若菩萨能如是行，<a id="a-89"></a>是清净第一，<a id="a-8A"></a>无上无比故，<a id="a-8B"></a>渐近萨婆若；<a id="a-8C"></a>渐近萨婆若故，<a id="a-8D"></a>心不生邪见烦恼戏论，<a id="a-8E"></a>即时得心清净。<a id="a-8F"></a>心清净果报故，<a id="a-8G"></a>得身清净；<a id="a-8H"></a>三十二相、<a id="a-8I"></a>八十随形好，<a id="a-8J"></a>庄严其身。<a id="a-8K"></a>得三种清净故，<a id="a-8L"></a>破诸虚诳取相之法，<a id="a-8M"></a>受法性生身；<a id="a-8N"></a>所谓常得化生，<a id="a-8O"></a>不处胞胎。</p>
  <p id="a8P">问曰：<a id="a-8Q"></a>若有力如此，<a id="a-8R"></a>何用化生，<a id="a-8S"></a>贪著其身而不取涅槃？</p>
  <p id="a8T">答曰：<a id="a-8U"></a>有二事因缘故：<a id="a-8V"></a>以诸佛是众生中宝，<a id="a-8W"></a>欲供养无厌故；<a id="a-8X"></a>有本愿度众生、<a id="a-8Y"></a>净佛世界未满故。<a id="a-8Z"></a>是菩萨福德方便力故，<a id="a-8a"></a>常不离诸佛。</p>
  <p data-pb></p>
  <h2 id="a8b">释行相品第十</h2>
  <p id="a8c">【经】尔时，<a id="a-8d"></a>须菩提白佛言：<a id="a-8e"></a>“世尊，<a id="a-8f"></a>若菩萨摩诃萨无方便，<a id="a-8g"></a>欲行般若波罗蜜，<a id="a-8h"></a>若行色为行相，<a id="a-8i"></a>若行受、<a id="a-8j"></a>想、<a id="a-8k"></a>行、<a id="a-8l"></a>识为行相；<a id="a-8m"></a>若色是常行为行相，<a id="a-8n"></a>若受、<a id="a-8o"></a>想、<a id="a-8p"></a>行、<a id="a-8q"></a>识是常行为行相；<a id="a-8r"></a>若色是无常行为行相，<a id="a-8s"></a>若受、<a id="a-8t"></a>想、<a id="a-8u"></a>行、<a id="a-8v"></a>识是无常行为行相；<a id="a-8w"></a>若色是乐行为行相，<a id="a-8x"></a>若受、<a id="a-8y"></a>想、<a id="a-8z"></a>行、<a id="a-90"></a>识是乐行为行相；<a id="a-91"></a>若色是苦行为行相，<a id="a-92"></a>若受、<a id="a-93"></a>想、<a id="a-94"></a>行、<a id="a-95"></a>识是苦行为行相；<a id="a-96"></a>若色是有行为行相，<a id="a-97"></a>若受、<a id="a-98"></a>想、<a id="a-99"></a>行、<a id="a-9A"></a>识是有行为行相；<a id="a-9B"></a>若色是空行为行相，<a id="a-9C"></a>若受、<a id="a-9D"></a>想、<a id="a-9E"></a>行、<a id="a-9F"></a>识是空行为行相；<a id="a-9G"></a>若色是我行为行相，<a id="a-9H"></a>若受、<a id="a-9I"></a>想、<a id="a-9J"></a>行、<a id="a-9K"></a>识是我行为行相；<a id="a-9L"></a>若色是无我行为行相，<a id="a-9M"></a>若受、<a id="a-9N"></a>想、<a id="a-9O"></a>行、<a id="a-9P"></a>识是无我行为行相；<a id="a-9Q"></a>若色是离行为行相，<a id="a-9R"></a>若受、<a id="a-9S"></a>想、<a id="a-9T"></a>行、<a id="a-9U"></a>识是离行为行相；<a id="a-9V"></a>若色是寂灭行为行相，<a id="a-9W"></a>若受、<a id="a-9X"></a>想、<a id="a-9Y"></a>行、<a id="a-9Z"></a>识是寂灭行为行相。<a id="a-9a"></a>世尊，<a id="a-9b"></a>若菩萨摩诃萨无方便，<a id="a-9c"></a>行四念处为行相，<a id="a-9d"></a>乃至行十八不共法为行相。<a id="a-9e"></a>世尊，<a id="a-9f"></a>若菩萨摩诃萨行般若波罗蜜时，<a id="a-9g"></a>作是念‘我行般若波罗蜜有所得行’，<a id="a-9h"></a>亦是行相。<a id="a-9i"></a>世尊，<a id="a-9j"></a>若菩萨摩诃萨作是念‘能如是行，<a id="a-9k"></a>是修行般若波罗蜜’，<a id="a-9l"></a>亦是行相。<a id="a-9m"></a>当知是菩萨摩诃萨，<a id="a-9n"></a>行般若波罗蜜无方便！<a id="a-9o"></a>”</p>
  <p id="a9p">须菩提语舍利弗：<a id="a-9q"></a>“若菩萨摩诃萨行般若波罗蜜时，<a id="a-9r"></a>色受念妄解，<a id="a-9s"></a>若色受念妄解，<a id="a-9t"></a>为色故作行；<a id="a-9u"></a>若为色作行，<a id="a-9v"></a>不得离生老病死，<a id="a-9w"></a>忧悲苦恼，<a id="a-9x"></a>及后世苦。<a id="a-9y"></a>若菩萨摩诃萨行般若波罗蜜时无方便，<a id="a-9z"></a>眼受念妄解乃至意，<a id="a-A0"></a>色乃至法；<a id="a-A1"></a>眼识界乃至意识界，<a id="a-A2"></a>眼触乃至意触，<a id="a-A3"></a>眼触因缘生受乃至意触因缘生受；<a id="a-A4"></a>四念处乃至十八不共法受念妄解，<a id="a-A5"></a>为十八不共法故作行。<a id="a-A6"></a>若为作行，<a id="a-A7"></a>是菩萨不能得离生老病死忧悲苦恼，<a id="a-A8"></a>及后世苦。<a id="a-A9"></a>如是菩萨，<a id="a-AA"></a>尚不能得声闻、<a id="a-AB"></a>辟支佛地证，<a id="a-AC"></a>何况得阿耨多罗三藐三菩提？<a id="a-AD"></a>无有是处。<a id="a-AE"></a>舍利弗，<a id="a-AF"></a>当知是菩萨摩诃萨行般若波罗蜜无方便。<a id="a-AG"></a>”</p>
  <p id="aAH">舍利弗问须菩提：<a id="a-AI"></a>“云何当知菩萨摩诃萨行般若波罗蜜有方便？<a id="a-AJ"></a>”</p>
  <p id="aAK">须菩提语舍利弗：<a id="a-AL"></a>“若菩萨摩诃萨欲行般若波罗蜜时，<a id="a-AM"></a>不行色，<a id="a-AN"></a>不行受、<a id="a-AO"></a>想、<a id="a-AP"></a>行、<a id="a-AQ"></a>识；<a id="a-AR"></a>不行色相，<a id="a-AS"></a>不行受、<a id="a-AT"></a>想、<a id="a-AU"></a>行、<a id="a-AV"></a>识相；<a id="a-AW"></a>不行色、<a id="a-AX"></a>受、<a id="a-AY"></a>想、<a id="a-AZ"></a>行、<a id="a-Aa"></a>识常，<a id="a-Ab"></a>不行色、<a id="a-Ac"></a>受、<a id="a-Ad"></a>想、<a id="a-Ae"></a>行、<a id="a-Af"></a>识无常；<a id="a-Ag"></a>不行色、<a id="a-Ah"></a>受、<a id="a-Ai"></a>想、<a id="a-Aj"></a>行、<a id="a-Ak"></a>识乐，<a id="a-Al"></a>不行色、<a id="a-Am"></a>受、<a id="a-An"></a>想、<a id="a-Ao"></a>行、<a id="a-Ap"></a>识苦；<a id="a-Aq"></a>不行色、<a id="a-Ar"></a>受、<a id="a-As"></a>想、<a id="a-At"></a>行、<a id="a-Au"></a>识我，<a id="a-Av"></a>不行色、<a id="a-Aw"></a>受、<a id="a-Ax"></a>想、<a id="a-Ay"></a>行、<a id="a-Az"></a>识无我；<a id="a-B0"></a>不行色、<a id="a-B1"></a>受、<a id="a-B2"></a>想、<a id="a-B3"></a>行、<a id="a-B4"></a>识空，<a id="a-B5"></a>不行色、<a id="a-B6"></a>受、<a id="a-B7"></a>想、<a id="a-B8"></a>行、<a id="a-B9"></a>识无相，<a id="a-BA"></a>不行色、<a id="a-BB"></a>受、<a id="a-BC"></a>想、<a id="a-BD"></a>行、<a id="a-BE"></a>识无作；<a id="a-BF"></a>不行色、<a id="a-BG"></a>受、<a id="a-BH"></a>想、<a id="a-BI"></a>行、<a id="a-BJ"></a>识离，<a id="a-BK"></a>不行色、<a id="a-BL"></a>受、<a id="a-BM"></a>想、<a id="a-BN"></a>行、<a id="a-BO"></a>识寂灭。<a id="a-BP"></a>何以故？<a id="a-BQ"></a>舍利弗，<a id="a-BR"></a>是色空为非色，<a id="a-BS"></a>离空无色，<a id="a-BT"></a>离色无空，<a id="a-BU"></a>色即是空，<a id="a-BV"></a>空即是色；<a id="a-BW"></a>受、<a id="a-BX"></a>想、<a id="a-BY"></a>行、<a id="a-BZ"></a>识空为非识，<a id="a-Ba"></a>离空无识，<a id="a-Bb"></a>离识无空，<a id="a-Bc"></a>空即是识，<a id="a-Bd"></a>识即是空；<a id="a-Be"></a>乃至十八不共法空为非十八不共法，<a id="a-Bf"></a>离空无十八不共法，<a id="a-Bg"></a>离十八不共法无空，<a id="a-Bh"></a>空即是十八不共法，<a id="a-Bi"></a>十八不共法即是空。<a id="a-Bj"></a>如是，<a id="a-Bk"></a>舍利弗，<a id="a-Bl"></a>当知是菩萨摩诃萨行般若波罗蜜有方便；<a id="a-Bm"></a>是菩萨摩诃萨如是行般若波罗蜜，<a id="a-Bn"></a>能得阿耨多罗三藐三菩提。<a id="a-Bo"></a>是菩萨摩诃萨行般若波罗蜜时，<a id="a-Bp"></a>行亦不受，<a id="a-Bq"></a>不行亦不受，<a id="a-Br"></a>行不行亦不受，<a id="a-Bs"></a>非行非不行亦不受，<a id="a-Bt"></a>不受亦不受。<a id="a-Bu"></a>”</p>
  <p id="aBv">舍利弗语须菩提：<a id="a-Bw"></a>“菩萨摩诃萨行般若波罗蜜时，<a id="a-Bx"></a>何因缘故不受？<a id="a-By"></a>”</p>
  <p id="aBz">须菩提言：<a id="a-C0"></a>“是般若波罗蜜自性不可得，<a id="a-C1"></a>故不受。<a id="a-C2"></a>何以故？<a id="a-C3"></a>无所有性是般若波罗蜜。<a id="a-C4"></a>舍利弗，<a id="a-C5"></a>以是故，<a id="a-C6"></a>菩萨摩诃萨行般若波罗蜜，<a id="a-C7"></a>行不受，<a id="a-C8"></a>不行亦不受，<a id="a-C9"></a>行不行亦不受，<a id="a-CA"></a>非行非不行亦不受，<a id="a-CB"></a>不受亦不受。<a id="a-CC"></a>何以故？<a id="a-CD"></a>一切法性无所有，<a id="a-CE"></a>不随诸法行，<a id="a-CF"></a>不受诸法相故，<a id="a-CG"></a>是名菩萨摩诃萨诸法无所受三昧广大之用，<a id="a-CH"></a>不与声闻、<a id="a-CI"></a>辟支佛共。<a id="a-CJ"></a>是菩萨摩诃萨行是三昧不离，<a id="a-CK"></a>疾得阿耨多罗三藐三菩提。<a id="a-CL"></a>”</p>
  <p id="aCM">【论】释曰：<a id="a-CN"></a>前品用空门破诸法，<a id="a-CO"></a>此品欲以无相门破诸法。<a id="a-CP"></a>若菩萨无方便观色，<a id="a-CQ"></a>则堕相中；<a id="a-CR"></a>堕相中故，<a id="a-CS"></a>失般若波罗蜜行。<a id="a-CT"></a>所以者何？<a id="a-CU"></a>以一切法空故，<a id="a-CV"></a>无相可取。</p>
  <p id="aCW">问曰：<a id="a-CX"></a>人知善恶果报，<a id="a-CY"></a>取果报相已，<a id="a-CZ"></a>分别善、<a id="a-Ca"></a>恶，<a id="a-Cb"></a>善者取，<a id="a-Cc"></a>恶者舍，<a id="a-Cd"></a>是故行道。<a id="a-Ce"></a>云何说诸法无相相？</p>
  <p id="aCf">答曰：<a id="a-Cg"></a>取相者为初学者说，<a id="a-Ch"></a>无相者为行道、<a id="a-Ci"></a>住解脱门者说，<a id="a-Cj"></a>不应以粗事为难！<a id="a-Ck"></a>今行者取善相，<a id="a-Cl"></a>破不善相，<a id="a-Cm"></a>所谓取男女等相生诸烦恼因缘；<a id="a-Cn"></a>后以无相相破善法相，<a id="a-Co"></a>若破不善而不破善相者，<a id="a-Cp"></a>善即为患，<a id="a-Cq"></a>生诸著故。<a id="a-Cr"></a>以无相相破善法，<a id="a-Cs"></a>无相亦自破。<a id="a-Ct"></a>所以者何？<a id="a-Cu"></a>无相，<a id="a-Cv"></a>善法所摄故。<a id="a-Cw"></a>譬如雹堕害谷，<a id="a-Cx"></a>雹自消灭。</p>
  <p id="aCy">复次，<a id="a-Cz"></a>一切法无相相为实。<a id="a-D0"></a>譬如身，<a id="a-D1"></a>不净充满，<a id="a-D2"></a>九孔常流，<a id="a-D3"></a>无有净相；<a id="a-D4"></a>而人无明故，<a id="a-D5"></a>强以为净，<a id="a-D6"></a>生烦恼，<a id="a-D7"></a>作诸罪。<a id="a-D8"></a>如小儿于不净物中，<a id="a-D9"></a>取净相以为乐，<a id="a-DA"></a>长者观之而笑，<a id="a-DB"></a>知为虚妄。<a id="a-DC"></a>如是等种种取相，<a id="a-DD"></a>皆为虚妄。<a id="a-DE"></a>如玻瓈珠，<a id="a-DF"></a>随前色变，<a id="a-DG"></a>自无定色；<a id="a-DH"></a>诸法亦如是，<a id="a-DI"></a>无有定相，<a id="a-DJ"></a>随心为异，<a id="a-DK"></a>若常、<a id="a-DL"></a>无常等相。<a id="a-DM"></a>如以瞋心，<a id="a-DN"></a>见此人为弊；<a id="a-DO"></a>若瞋心休息，<a id="a-DP"></a>淫欲心生，<a id="a-DQ"></a>见此人还复为好；<a id="a-DR"></a>若以憍慢心生，<a id="a-DS"></a>见此人以为卑贱；<a id="a-DT"></a>闻其有德，<a id="a-DU"></a>还生敬心。<a id="a-DV"></a>如是等有理而憎爱，<a id="a-DW"></a>无理而憎爱，<a id="a-DX"></a>皆是虚妄忆想；<a id="a-DY"></a>若除虚诳相，<a id="a-DZ"></a>亦无空相、<a id="a-Da"></a>无相相、<a id="a-Db"></a>无作相，<a id="a-Dc"></a>无所破故。<a id="a-Dd"></a>是色从种种因缘和合而有，<a id="a-De"></a>譬如水沫，<a id="a-Df"></a>如幻、<a id="a-Dg"></a>如梦；<a id="a-Dh"></a>若菩萨于色中取一异相，<a id="a-Di"></a>即失般若波罗蜜，<a id="a-Dj"></a>色性是无相相故。<a id="a-Dk"></a>受是色相已，<a id="a-Dl"></a>见色散坏磨灭，<a id="a-Dm"></a>谓是无常；<a id="a-Dn"></a>若见和合少许时住，<a id="a-Do"></a>谓为常。<a id="a-Dp"></a>常有二种：<a id="a-Dq"></a>一者、<a id="a-Dr"></a>若住百岁、<a id="a-Ds"></a>千万亿岁，<a id="a-Dt"></a>若一劫，<a id="a-Du"></a>若八万劫，<a id="a-Dv"></a>然后归灭；<a id="a-Dw"></a>二者、<a id="a-Dx"></a>常住不坏。<a id="a-Dy"></a>菩萨若边邪灭故，<a id="a-Dz"></a>亦不复观真实常；<a id="a-E0"></a>若观常，<a id="a-E1"></a>知是久住故常，<a id="a-E2"></a>非是真实。<a id="a-E3"></a>若不灭边邪，<a id="a-E4"></a>观色为真实常，<a id="a-E5"></a>作是念：<a id="a-E6"></a>草木零落还归为土，<a id="a-E7"></a>但离合有时；<a id="a-E8"></a>是故说是菩萨无方便。<a id="a-E9"></a>菩萨或观色无常，<a id="a-EA"></a>无常亦有二种：<a id="a-EB"></a>一者、<a id="a-EC"></a>念念灭，<a id="a-ED"></a>一切有为法，<a id="a-EE"></a>不过一念住；<a id="a-EF"></a>二者、<a id="a-EG"></a>相续法坏故，<a id="a-EH"></a>名为无常，<a id="a-EI"></a>如人命尽，<a id="a-EJ"></a>若火烧草木，<a id="a-EK"></a>如煎水消尽。<a id="a-EL"></a>若初发心菩萨行是相续，<a id="a-EM"></a>断粗无常，<a id="a-EN"></a>心厌故；<a id="a-EO"></a>若久行菩萨，<a id="a-EP"></a>能观诸法念念生灭无常。<a id="a-EQ"></a>是二菩萨皆堕取相中。<a id="a-ER"></a>所以者何？<a id="a-ES"></a>是色常、<a id="a-ET"></a>无常相不可得，<a id="a-EU"></a>如先说。<a id="a-EV"></a>受、<a id="a-EW"></a>想、<a id="a-EX"></a>行、<a id="a-EY"></a>识，<a id="a-EZ"></a>亦如是。<a id="a-Ea"></a>苦、<a id="a-Eb"></a>乐、<a id="a-Ec"></a>我、<a id="a-Ed"></a>非我，<a id="a-Ee"></a>亦尔。</p>
  <p id="aEf">问曰：<a id="a-Eg"></a>是五众可作常、<a id="a-Eh"></a>无常等观，<a id="a-Ei"></a>云何言五众是寂灭远离相？</p>
  <p id="aEj">答曰：<a id="a-Ek"></a>行者不见五众常、<a id="a-El"></a>无常相故，<a id="a-Em"></a>知是五众离自相；<a id="a-En"></a>若知五众离自相，<a id="a-Eo"></a>即是寂灭如涅槃。</p>
  <p id="aEp">问曰：<a id="a-Eq"></a>若尔者！<a id="a-Er"></a>初自无相，<a id="a-Es"></a>云何说言无方便堕相中？</p>
  <p id="aEt">答曰：<a id="a-Eu"></a>是菩萨根钝，<a id="a-Ev"></a>不自觉心离五众著，<a id="a-Ew"></a>转复著远离寂灭，<a id="a-Ex"></a>于无相中而生著。<a id="a-Ey"></a>三十七品乃至十八不共法，<a id="a-Ez"></a>亦应如是随义分别。<a id="a-F0"></a>若菩萨观外诸法皆无相，<a id="a-F1"></a>言我能作是观，<a id="a-F2"></a>以有我心残故，<a id="a-F3"></a>亦堕相中。<a id="a-F4"></a>若菩萨能离此著相非道，<a id="a-F5"></a>行真净无相智慧，<a id="a-F6"></a>作是念：<a id="a-F7"></a>能如是内外清净行，<a id="a-F8"></a>是为修行般若波罗蜜。<a id="a-F9"></a>是人亦堕相中。<a id="a-FA"></a>所以者何？<a id="a-FB"></a>不可著而著，<a id="a-FC"></a>不可取而取故；<a id="a-FD"></a>是菩萨名为无方便，<a id="a-FE"></a>依止爱见，<a id="a-FF"></a>著善法故。<a id="a-FG"></a>是菩萨虽有福德，<a id="a-FH"></a>亦不得离老病死忧悲苦恼；<a id="a-FI"></a>杂行道故，<a id="a-FJ"></a>尚不能得小乘，<a id="a-FK"></a>何况大乘！<a id="a-FL"></a>与上相违，<a id="a-FM"></a>名为有方便。<a id="a-FN"></a>于一切法不受不著，<a id="a-FO"></a>诸法和合因缘生，<a id="a-FP"></a>无自性故。</p>
  <p id="aFQ">问曰：<a id="a-FR"></a>前说无受三昧，<a id="a-FS"></a>此说不受三昧，<a id="a-FT"></a>有何等异？</p>
  <p id="aFU">答曰：<a id="a-FV"></a>前者为空故，<a id="a-FW"></a>此为无相故。</p>
  <p id="aFX">不远离者，<a id="a-FY"></a>常行不息不休，<a id="a-FZ"></a>以大慈悲心故。</p>
  <p id="aFa">疾得佛道者，<a id="a-Fb"></a>入是三昧无障碍故，<a id="a-Fc"></a>所行智慧与佛相似，<a id="a-Fd"></a>若无量阿僧祇劫应得，<a id="a-Fe"></a>或时超一阿僧祇劫、<a id="a-Ff"></a>百劫，<a id="a-Fg"></a>乃至六十一劫，<a id="a-Fh"></a>如弗沙佛赞叹释迦文佛超越九劫。</p>
  <p id="aFi">【经】舍利弗言：<a id="a-Fj"></a>“但不离是三昧，<a id="a-Fk"></a>令菩萨疾得阿耨多罗三藐三菩提，<a id="a-Fl"></a>更有余三昧？<a id="a-Fm"></a>”</p>
  <p id="aFn">须菩提语舍利弗言：<a id="a-Fo"></a>“更有诸三昧，<a id="a-Fp"></a>菩萨摩诃萨行是，<a id="a-Fq"></a>疾得阿耨多罗三藐三菩提。<a id="a-Fr"></a>”</p>
  <p id="aFs">舍利弗言：<a id="a-Ft"></a>“何等三昧，<a id="a-Fu"></a>菩萨摩诃萨行是，<a id="a-Fv"></a>疾得阿耨多罗三藐三菩提？<a id="a-Fw"></a>”</p>
  <p id="aFx">须菩提言：<a id="a-Fy"></a>“诸菩萨摩诃萨有三昧名首楞严，<a id="a-Fz"></a>行是三昧，<a id="a-G0"></a>令菩萨摩诃萨疾得阿耨多罗三藐三菩提。<a id="a-G1"></a>有名宝印三昧、<a id="a-G2"></a>师子游戏三昧、<a id="a-G3"></a>妙月三昧、<a id="a-G4"></a>月幢相三昧、<a id="a-G5"></a>诸法印三昧、<a id="a-G6"></a>观顶三昧、<a id="a-G7"></a>毕法性三昧、<a id="a-G8"></a>毕幢相三昧、<a id="a-G9"></a>金刚三昧、<a id="a-GA"></a>入法印三昧、<a id="a-GB"></a>三昧王安立三昧、<a id="a-GC"></a>放光三昧、<a id="a-GD"></a>力进三昧、<a id="a-GE"></a>出生三昧；<a id="a-GF"></a>必入辩才三昧、<a id="a-GG"></a>入名字三昧、<a id="a-GH"></a>观方三昧、<a id="a-GI"></a>陀罗尼印三昧、<a id="a-GJ"></a>不妄三昧。<a id="a-GK"></a>摄诸法海印三昧、<a id="a-GL"></a>遍覆虚空三昧、<a id="a-GM"></a>金刚轮三昧、<a id="a-GN"></a>宝断三昧、<a id="a-GO"></a>普照三昧、<a id="a-GP"></a>不求三昧、<a id="a-GQ"></a>无处住三昧、<a id="a-GR"></a>无心三昧、<a id="a-GS"></a>净灯三昧、<a id="a-GT"></a>无边明三昧、<a id="a-GU"></a>能作明三昧、<a id="a-GV"></a>普遍明三昧、<a id="a-GW"></a>坚净诸三昧三昧、<a id="a-GX"></a>无垢明三昧、<a id="a-GY"></a>作乐三昧；<a id="a-GZ"></a>电光三昧、<a id="a-Ga"></a>无尽三昧、<a id="a-Gb"></a>威德三昧、<a id="a-Gc"></a>离尽三昧、<a id="a-Gd"></a>不动三昧、<a id="a-Ge"></a>庄严三昧、<a id="a-Gf"></a>日光三昧、<a id="a-Gg"></a>月净三昧、<a id="a-Gh"></a>净明三昧、<a id="a-Gi"></a>能作明三昧、<a id="a-Gj"></a>作行三昧、<a id="a-Gk"></a>知相三昧、<a id="a-Gl"></a>如金刚三昧、<a id="a-Gm"></a>心住三昧、<a id="a-Gn"></a>遍照三昧、<a id="a-Go"></a>安立三昧、<a id="a-Gp"></a>宝顶三昧、<a id="a-Gq"></a>妙法印三昧、<a id="a-Gr"></a>法等三昧、<a id="a-Gs"></a>生喜三昧、<a id="a-Gt"></a>到法顶三昧、<a id="a-Gu"></a>能散三昧、<a id="a-Gv"></a>坏诸法处三昧、<a id="a-Gw"></a>字等相三昧、<a id="a-Gx"></a>离字三昧、<a id="a-Gy"></a>断缘三昧、<a id="a-Gz"></a>不坏三昧、<a id="a-H0"></a>无种相三昧、<a id="a-H1"></a>无处行三昧、<a id="a-H2"></a>离闇三昧、<a id="a-H3"></a>无去三昧、<a id="a-H4"></a>不变三昧、<a id="a-H5"></a>度缘三昧、<a id="a-H6"></a>集诸功德三昧、<a id="a-H7"></a>住无心三昧、<a id="a-H8"></a>妙净华三昧、<a id="a-H9"></a>觉意三昧、<a id="a-HA"></a>无量辩三昧、<a id="a-HB"></a>无等等三昧、<a id="a-HC"></a>度诸法三昧、<a id="a-HD"></a>分别诸法三昧、<a id="a-HE"></a>散疑三昧、<a id="a-HF"></a>无住处三昧、<a id="a-HG"></a>一相三昧、<a id="a-HH"></a>一性三昧、<a id="a-HI"></a>生行三昧、<a id="a-HJ"></a>一行三昧、<a id="a-HK"></a>不一行三昧、<a id="a-HL"></a>妙行三昧、<a id="a-HM"></a>达一切有底散三昧、<a id="a-HN"></a>入言语三昧、<a id="a-HO"></a>离音声字语三昧、<a id="a-HP"></a>然炬三昧、<a id="a-HQ"></a>净相三昧、<a id="a-HR"></a>破相三昧、<a id="a-HS"></a>一切种妙足三昧、<a id="a-HT"></a>不喜苦乐三昧、<a id="a-HU"></a>不尽行三昧、<a id="a-HV"></a>多陀罗尼三昧、<a id="a-HW"></a>取诸邪正相三昧、<a id="a-HX"></a>灭憎爱三昧、<a id="a-HY"></a>逆顺三昧、<a id="a-HZ"></a>净光三昧、<a id="a-Ha"></a>坚固三昧、<a id="a-Hb"></a>满月净光三昧、<a id="a-Hc"></a>大庄严三昧、<a id="a-Hd"></a>能照一切世三昧等三昧、<a id="a-He"></a>无诤三昧、<a id="a-Hf"></a>无住处乐三昧、<a id="a-Hg"></a>如住定三昧、<a id="a-Hh"></a>坏身衰三昧、<a id="a-Hi"></a>坏语如虚空三昧、<a id="a-Hj"></a>离著虚空不染三昧，<a id="a-Hk"></a>舍利弗，<a id="a-Hl"></a>是菩萨摩诃萨行是诸三昧，<a id="a-Hm"></a>疾得阿耨多罗三藐三菩提。<a id="a-Hn"></a>复有无量阿僧祇三昧门、<a id="a-Ho"></a>陀罗尼门；<a id="a-Hp"></a>菩萨摩诃萨学是三昧门、<a id="a-Hq"></a>陀罗尼门，<a id="a-Hr"></a>疾得阿耨多罗三藐三菩提。<a id="a-Hs"></a>”</p>
  <p id="aHt">慧命须菩提随佛心言：<a id="a-Hu"></a>“当知是菩萨摩诃萨行是三昧者，<a id="a-Hv"></a>已为过去佛所授记，<a id="a-Hw"></a>今现在十方诸佛亦授是菩萨记。<a id="a-Hx"></a>是菩萨不见是诸三昧，<a id="a-Hy"></a>亦不念是三昧，<a id="a-Hz"></a>亦不念‘我当入是三昧’、<a id="a-I0"></a>‘我今入是三昧’、<a id="a-I1"></a>‘我已入是三昧’，<a id="a-I2"></a>是菩萨摩诃萨都无分别念！<a id="a-I3"></a>”</p>
  <p id="aI4">舍利弗问须菩提：<a id="a-I5"></a>“菩萨摩诃萨住是诸三昧已，<a id="a-I6"></a>从过去佛授记耶？<a id="a-I7"></a>”</p>
  <p id="aI8">须菩提报言：<a id="a-I9"></a>“不也，<a id="a-IA"></a>舍利弗。<a id="a-IB"></a>何以故？<a id="a-IC"></a>般若波罗蜜不异诸三昧，<a id="a-ID"></a>诸三昧不异般若波罗蜜；<a id="a-IE"></a>菩萨不异般若波罗蜜，<a id="a-IF"></a>般若波罗蜜不异菩萨；<a id="a-IG"></a>般若波罗蜜即是三昧，<a id="a-IH"></a>三昧即是般若波罗蜜；<a id="a-II"></a>菩萨即是般若波罗蜜及三昧，<a id="a-IJ"></a>般若波罗蜜及三昧即是菩萨。<a id="a-IK"></a>”</p>
  <p id="aIL">舍利弗语须菩提：<a id="a-IM"></a>“若三昧不异菩萨，<a id="a-IN"></a>菩萨不异三昧，<a id="a-IO"></a>三昧即是菩萨，<a id="a-IP"></a>菩萨即是三昧，<a id="a-IQ"></a>菩萨云何知一切诸法等三昧？<a id="a-IR"></a>”</p>
  <p id="aIS">须菩提言：<a id="a-IT"></a>“若菩萨入是三昧，<a id="a-IU"></a>是时不作是念‘我以是法入是三昧’，<a id="a-IV"></a>以是因缘故，<a id="a-IW"></a>舍利弗，<a id="a-IX"></a>是菩萨于诸三昧不知不念！<a id="a-IY"></a>”</p>
  <p id="aIZ">舍利弗言：<a id="a-Ia"></a>“何以故不知不念？<a id="a-Ib"></a>”</p>
  <p id="aIc">须菩提言：<a id="a-Id"></a>“诸三昧无所有故，<a id="a-Ie"></a>是菩萨不知不念。<a id="a-If"></a>”</p>
  <p id="aIg">尔时，<a id="a-Ih"></a>佛赞言：<a id="a-Ii"></a>“善哉！<a id="a-Ij"></a>善哉！<a id="a-Ik"></a>须菩提，<a id="a-Il"></a>如我说汝行无诤三昧第一，<a id="a-Im"></a>与此义相应。<a id="a-In"></a>菩萨摩诃萨应如是学般若波罗蜜、<a id="a-Io"></a>禅波罗蜜、<a id="a-Ip"></a>毗梨耶波罗蜜、<a id="a-Iq"></a>羼提波罗蜜、<a id="a-Ir"></a>尸罗波罗蜜、<a id="a-Is"></a>檀波罗蜜，<a id="a-It"></a>四念处乃至十八不共法，<a id="a-Iu"></a>亦应如是学！<a id="a-Iv"></a>”</p>
  <p id="aIw">【论】问曰：<a id="a-Ix"></a>如佛说涅槃一道，<a id="a-Iy"></a>所谓空、<a id="a-Iz"></a>无相、<a id="a-J0"></a>无作。<a id="a-J1"></a>舍利弗何以更问有余三昧，<a id="a-J2"></a>令菩萨疾得佛不？</p>
  <p id="aJ3">答曰：<a id="a-J4"></a>未近涅槃时，<a id="a-J5"></a>多有余道；<a id="a-J6"></a>近涅槃时，<a id="a-J7"></a>唯有一道，<a id="a-J8"></a>空、<a id="a-J9"></a>无相、<a id="a-JA"></a>无作。<a id="a-JB"></a>诸余三昧，<a id="a-JC"></a>皆入此三解脱门。<a id="a-JD"></a>譬如大城，<a id="a-JE"></a>多有诸门，<a id="a-JF"></a>皆得入城。<a id="a-JG"></a>又如众川万流，<a id="a-JH"></a>皆归于海。<a id="a-JI"></a>何等余三昧？<a id="a-JJ"></a>所谓首楞严三昧等诸三昧。<a id="a-JK"></a>摩诃衍品中佛自说；<a id="a-JL"></a>有深难解者，<a id="a-JM"></a>彼中当说。<a id="a-JN"></a>若菩萨能行是百八三昧等诸陀罗尼门，<a id="a-JO"></a>十方诸佛皆与授记。<a id="a-JP"></a>所以者何？<a id="a-JQ"></a>是菩萨虽得是诸三昧，<a id="a-JR"></a>实无诸忆想分别我心故，<a id="a-JS"></a>亦不作是念：<a id="a-JT"></a>我当入是三昧、<a id="a-JU"></a>今入、<a id="a-JV"></a>已入，<a id="a-JW"></a>我当住是三昧，<a id="a-JX"></a>是我三昧。<a id="a-JY"></a>以是心清净微妙法不著故，<a id="a-JZ"></a>诸佛授记。</p>
  <p id="aJa">尔时，<a id="a-Jb"></a>舍利弗还以空智慧难须菩提言：<a id="a-Jc"></a>菩萨住是三昧，<a id="a-Jd"></a>取是三昧相，<a id="a-Je"></a>得受记耶？<a id="a-Jf"></a>须菩提言：<a id="a-Jg"></a>不也！<a id="a-Jh"></a>何以故？<a id="a-Ji"></a>三事不异故：<a id="a-Jj"></a>般若不异三昧，<a id="a-Jk"></a>三昧不异般若；<a id="a-Jl"></a>般若不异菩萨、<a id="a-Jm"></a>三昧，<a id="a-Jn"></a>菩萨、<a id="a-Jo"></a>三昧不异般若；<a id="a-Jp"></a>般若、<a id="a-Jq"></a>三昧即是菩萨，<a id="a-Jr"></a>菩萨即是般若、<a id="a-Js"></a>三昧。<a id="a-Jt"></a>般若、<a id="a-Ju"></a>三昧、<a id="a-Jv"></a>菩萨异者，<a id="a-Jw"></a>诸佛授其记，<a id="a-Jx"></a>不异故无授记。</p>
  <p id="aJy">舍利弗复问：<a id="a-Jz"></a>若尔者，<a id="a-K0"></a>三昧及一切法平等不异？<a id="a-K1"></a>须菩提言：<a id="a-K2"></a>诸菩萨有诸法等三昧，<a id="a-K3"></a>入是三昧中，<a id="a-K4"></a>诸法无异。</p>
  <p id="aK5">复次，<a id="a-K6"></a>如先说，<a id="a-K7"></a>于诸三昧不作忆想分别，<a id="a-K8"></a>不觉不知，<a id="a-K9"></a>诸三昧自性无所有故，<a id="a-KA"></a>菩萨不知不念。<a id="a-KB"></a>佛以须菩提自未得是三昧，<a id="a-KC"></a>而善说菩萨微妙三昧、<a id="a-KD"></a>陀罗尼，<a id="a-KE"></a>般若波罗蜜中不念不著，<a id="a-KF"></a>是故赞言：<a id="a-KG"></a>善哉！<a id="a-KH"></a>我说汝得无诤三昧第一，<a id="a-KI"></a>如我所赞不虚。</p>
  <p id="aKJ">【经】舍利弗白佛言：<a id="a-KK"></a>“世尊，<a id="a-KL"></a>菩萨摩诃萨如是学，<a id="a-KM"></a>为学般若波罗蜜耶？<a id="a-KN"></a>”</p>
  <p id="aKO">佛告舍利弗：<a id="a-KP"></a>“菩萨摩诃萨如是学，<a id="a-KQ"></a>为学般若波罗蜜，<a id="a-KR"></a>是法不可得故，<a id="a-KS"></a>乃至学檀波罗蜜，<a id="a-KT"></a>是法不可得故；<a id="a-KU"></a>学四念处乃至十八不共法，<a id="a-KV"></a>是法不可得故。<a id="a-KW"></a>”</p>
  <p id="aKX">舍利弗白佛言：<a id="a-KY"></a>“世尊，<a id="a-KZ"></a>如是菩萨摩诃萨学般若波罗蜜，<a id="a-Ka"></a>是法不可得耶？<a id="a-Kb"></a>”</p>
  <p id="aKc">佛言：<a id="a-Kd"></a>“如是，<a id="a-Ke"></a>菩萨摩诃萨学般若波罗蜜，<a id="a-Kf"></a>是法不可得。<a id="a-Kg"></a>”</p>
  <p id="aKh">舍利弗言：<a id="a-Ki"></a>“世尊，<a id="a-Kj"></a>何等法不可得？<a id="a-Kk"></a>”</p>
  <p id="aKl">佛言：<a id="a-Km"></a>“我不可得，<a id="a-Kn"></a>乃至知者、<a id="a-Ko"></a>见者不可得，<a id="a-Kp"></a>毕竟净故。<a id="a-Kq"></a>五阴不可得，<a id="a-Kr"></a>十二入不可得，<a id="a-Ks"></a>十八界不可得，<a id="a-Kt"></a>毕竟净故。<a id="a-Ku"></a>无明不可得，<a id="a-Kv"></a>毕竟净故；<a id="a-Kw"></a>乃至老死不可得，<a id="a-Kx"></a>毕竟净故。<a id="a-Ky"></a>苦谛不可得，<a id="a-Kz"></a>毕竟净故；<a id="a-L0"></a>集、<a id="a-L1"></a>灭、<a id="a-L2"></a>道谛不可得，<a id="a-L3"></a>毕竟净故。<a id="a-L4"></a>欲界不可得，<a id="a-L5"></a>毕竟净故；<a id="a-L6"></a>色界、<a id="a-L7"></a>无色界不可得，<a id="a-L8"></a>毕竟净故。<a id="a-L9"></a>四念处不可得，<a id="a-LA"></a>毕竟净故；<a id="a-LB"></a>乃至十八不共法不可得，<a id="a-LC"></a>毕竟净故。<a id="a-LD"></a>六波罗蜜不可得，<a id="a-LE"></a>毕竟净故。<a id="a-LF"></a>须陀洹不可得，<a id="a-LG"></a>毕竟净故；<a id="a-LH"></a>斯陀含、<a id="a-LI"></a>阿那含、<a id="a-LJ"></a>阿罗汉、<a id="a-LK"></a>辟支佛不可得，<a id="a-LL"></a>毕竟净故。<a id="a-LM"></a>菩萨不可得，<a id="a-LN"></a>毕竟净故；<a id="a-LO"></a>佛不可得，<a id="a-LP"></a>毕竟净故。<a id="a-LQ"></a>”</p>
  <p id="aLR">舍利弗白佛言：<a id="a-LS"></a>“世尊，<a id="a-LT"></a>何等是毕竟净？<a id="a-LU"></a>”</p>
  <p id="aLV">佛言：<a id="a-LW"></a>“不出不生，<a id="a-LX"></a>无得无作，<a id="a-LY"></a>是名毕竟净。<a id="a-LZ"></a>”</p>
  <p id="aLa">舍利弗白佛言：<a id="a-Lb"></a>“世尊，<a id="a-Lc"></a>菩萨摩诃萨若如是学，<a id="a-Ld"></a>为学何等法？<a id="a-Le"></a>”</p>
  <p id="aLf">佛告舍利弗：<a id="a-Lg"></a>“菩萨摩诃萨如是学，<a id="a-Lh"></a>于诸法无所学。<a id="a-Li"></a>何以故？<a id="a-Lj"></a>舍利弗，<a id="a-Lk"></a>诸法相不如凡夫所著。<a id="a-Ll"></a>”</p>
  <p id="aLm">舍利弗白佛言：<a id="a-Ln"></a>“世尊，<a id="a-Lo"></a>诸法实相云何有？<a id="a-Lp"></a>”</p>
  <p id="aLq">佛言：<a id="a-Lr"></a>“诸法无所有，<a id="a-Ls"></a>如是有；<a id="a-Lt"></a>如是无所有，<a id="a-Lu"></a>是事不知，<a id="a-Lv"></a>名为无明。<a id="a-Lw"></a>”</p>
  <p id="aLx">舍利弗白佛言：<a id="a-Ly"></a>“世尊，<a id="a-Lz"></a>何等无所有，<a id="a-M0"></a>是事不知，<a id="a-M1"></a>名为无明？<a id="a-M2"></a>”</p>
  <p id="aM3">佛告舍利弗：<a id="a-M4"></a>“色、<a id="a-M5"></a>受、<a id="a-M6"></a>想、<a id="a-M7"></a>行、<a id="a-M8"></a>识无所有，<a id="a-M9"></a>内空乃至无法有法空故；<a id="a-MA"></a>四念处乃至十八不共法无所有，<a id="a-MB"></a>内空乃至无法有法空故。<a id="a-MC"></a>是中凡夫以无明力渴爱故，<a id="a-MD"></a>妄见分别，<a id="a-ME"></a>说是无明。<a id="a-MF"></a>是凡夫为二边所缚，<a id="a-MG"></a>是人不知不见诸法无所有，<a id="a-MH"></a>而忆想分别著色，<a id="a-MI"></a>乃至十八不共法；<a id="a-MJ"></a>是人著故，<a id="a-MK"></a>于无所有法而作识知见，<a id="a-ML"></a>是凡夫不知不见。<a id="a-MM"></a>何等不知不见？<a id="a-MN"></a>不知不见色，<a id="a-MO"></a>乃至十八不共法，<a id="a-MP"></a>亦不知不见，<a id="a-MQ"></a>以是故堕凡夫数，<a id="a-MR"></a>如小儿。<a id="a-MS"></a>是人不出，<a id="a-MT"></a>于何不出？<a id="a-MU"></a>不出欲界，<a id="a-MV"></a>不出色界，<a id="a-MW"></a>不出无色界，<a id="a-MX"></a>声闻、<a id="a-MY"></a>辟支佛法中不出。<a id="a-MZ"></a>是人亦不信，<a id="a-Ma"></a>不信何等？<a id="a-Mb"></a>不信色空，<a id="a-Mc"></a>乃至不信十八不共法空。<a id="a-Md"></a>是人不住，<a id="a-Me"></a>不住何等？<a id="a-Mf"></a>不住檀波罗蜜，<a id="a-Mg"></a>乃至不住般若波罗蜜，<a id="a-Mh"></a>不住阿毗跋致地，<a id="a-Mi"></a>乃至不住十八不共法。<a id="a-Mj"></a>以是因缘故，<a id="a-Mk"></a>名为凡夫，<a id="a-Ml"></a>如小儿，<a id="a-Mm"></a>亦名为著者。<a id="a-Mn"></a>何等为著？<a id="a-Mo"></a>著色乃至识，<a id="a-Mp"></a>著眼入乃至意入，<a id="a-Mq"></a>著眼界乃至意识界，<a id="a-Mr"></a>著淫、<a id="a-Ms"></a>怒、<a id="a-Mt"></a>痴，<a id="a-Mu"></a>著诸邪见，<a id="a-Mv"></a>著四念处，<a id="a-Mw"></a>乃至著佛道。</p>
  <p id="aMx">舍利弗白佛言：<a id="a-My"></a>“世尊，<a id="a-Mz"></a>菩萨摩诃萨作如是学，<a id="a-N0"></a>亦不学般若波罗蜜，<a id="a-N1"></a>不得萨婆若！<a id="a-N2"></a>”</p>
  <p id="aN3">佛语舍利弗：<a id="a-N4"></a>“菩萨摩诃萨作如是学，<a id="a-N5"></a>亦不学般若波罗蜜，<a id="a-N6"></a>不得萨婆若？<a id="a-N7"></a>”</p>
  <p id="aN8">舍利弗白佛言：<a id="a-N9"></a>“世尊，<a id="a-NA"></a>何以故菩萨摩诃萨亦不学般若波罗蜜，<a id="a-NB"></a>不得萨婆若？<a id="a-NC"></a>”</p>
  <p id="aND">佛告舍利弗：<a id="a-NE"></a>“菩萨摩诃萨无方便故，<a id="a-NF"></a>想念分别，<a id="a-NG"></a>著般若波罗蜜、<a id="a-NH"></a>著禅波罗蜜、<a id="a-NI"></a>毗梨耶波罗蜜、<a id="a-NJ"></a>羼提波罗蜜、<a id="a-NK"></a>尸罗波罗蜜、<a id="a-NL"></a>檀波罗蜜，<a id="a-NM"></a>乃至十八不共法、<a id="a-NN"></a>一切种智，<a id="a-NO"></a>想念分别著。<a id="a-NP"></a>以是因缘故，<a id="a-NQ"></a>菩萨摩诃萨如是学，<a id="a-NR"></a>亦不学般若波罗蜜，<a id="a-NS"></a>不得萨婆若！<a id="a-NT"></a>”</p>
  <p id="aNU">舍利弗白佛言：<a id="a-NV"></a>“世尊，<a id="a-NW"></a>若菩萨摩诃萨如是学，<a id="a-NX"></a>不学般若波罗蜜，<a id="a-NY"></a>不得萨婆若！<a id="a-NZ"></a>”</p>
  <p id="aNa">佛告舍利弗：<a id="a-Nb"></a>“菩萨摩诃萨如是学，<a id="a-Nc"></a>不学般若波罗蜜，<a id="a-Nd"></a>不得萨婆若。<a id="a-Ne"></a>”</p>
  <p id="aNf">舍利弗白佛言：<a id="a-Ng"></a>“世尊，<a id="a-Nh"></a>菩萨摩诃萨，<a id="a-Ni"></a>今云何应学般若波罗蜜，<a id="a-Nj"></a>得萨婆若？<a id="a-Nk"></a>”</p>
  <p id="aNl">佛告舍利弗：<a id="a-Nm"></a>“若菩萨摩诃萨学般若波罗蜜时，<a id="a-Nn"></a>不见般若波罗蜜。<a id="a-No"></a>舍利弗，<a id="a-Np"></a>菩萨摩诃萨如是学般若波罗蜜，<a id="a-Nq"></a>得萨婆若，<a id="a-Nr"></a>以不可得故。<a id="a-Ns"></a>”</p>
  <p id="aNt">舍利弗白佛言：<a id="a-Nu"></a>“世尊，<a id="a-Nv"></a>云何名不可得？<a id="a-Nw"></a>”</p>
  <p id="aNx">佛言：<a id="a-Ny"></a>“诸法内空，<a id="a-Nz"></a>乃至无法有法空故。<a id="a-O0"></a>”</p>
  <p id="aO1">【论】释曰：<a id="a-O2"></a>舍利弗上问：<a id="a-O3"></a>但无受三昧，<a id="a-O4"></a>疾得佛，<a id="a-O5"></a>更有余三昧？<a id="a-O6"></a>须菩提说：<a id="a-O7"></a>更有余三昧疾得佛。<a id="a-O8"></a>是菩萨不念不著是三昧，<a id="a-O9"></a>过去、<a id="a-OA"></a>现在诸佛授记。<a id="a-OB"></a>佛赞言：<a id="a-OC"></a>善哉！<a id="a-OD"></a>菩萨摩诃萨应如是学般若波罗蜜，<a id="a-OE"></a>乃至一切佛法。</p>
  <p id="aOF">是时，<a id="a-OG"></a>舍利弗作是念：<a id="a-OH"></a>般若波罗蜜是空相，<a id="a-OI"></a>诸三昧种种分别相，<a id="a-OJ"></a>云何学诸三昧为是学般若波罗蜜？<a id="a-OK"></a>是故问。<a id="a-OL"></a>佛答舍利弗：<a id="a-OM"></a>如是学般若波罗蜜，<a id="a-ON"></a>皆以不可得故，<a id="a-OO"></a>以般若波罗蜜气分相皆在诸三昧中；<a id="a-OP"></a>能如是学，<a id="a-OQ"></a>是为学般若波罗蜜，<a id="a-OR"></a>乃至十八不共法，<a id="a-OS"></a>佛即可之。</p>
  <p id="aOT">舍利弗复问：<a id="a-OU"></a>何等法不可得？<a id="a-OV"></a>佛此中自说：<a id="a-OW"></a>众生空故，<a id="a-OX"></a>毕竟清净故，<a id="a-OY"></a>我不可得，<a id="a-OZ"></a>乃至知者、<a id="a-Oa"></a>见者，<a id="a-Ob"></a>须陀洹乃至佛不可得；<a id="a-Oc"></a>法空故，<a id="a-Od"></a>毕竟清净故，<a id="a-Oe"></a>五众不可得，<a id="a-Of"></a>乃至十八不共法不可得。<a id="a-Og"></a>毕竟清净者，<a id="a-Oh"></a>不出不生，<a id="a-Oi"></a>不得不作等。<a id="a-Oj"></a>因边不起故，<a id="a-Ok"></a>名为不出；<a id="a-Ol"></a>缘边不起故，<a id="a-Om"></a>名为不生。<a id="a-On"></a>定生相不可得故，<a id="a-Oo"></a>名为不出不生。<a id="a-Op"></a>不出不生故，<a id="a-Oq"></a>名不可得；<a id="a-Or"></a>不可得故，<a id="a-Os"></a>名无作无起。<a id="a-Ot"></a>是起作法，<a id="a-Ou"></a>皆是虚诳，<a id="a-Ov"></a>离如是相，<a id="a-Ow"></a>名毕竟清净。</p>
  <p id="aOx">舍利弗问佛：<a id="a-Oy"></a>菩萨能如是行毕竟真净道，<a id="a-Oz"></a>为学何法？<a id="a-P0"></a>为得何法？<a id="a-P1"></a>佛答：<a id="a-P2"></a>能如是学，<a id="a-P3"></a>为无所学，<a id="a-P4"></a>无所得。</p>
  <p id="aP5">问曰：<a id="a-P6"></a>菩萨用是毕竟空，<a id="a-P7"></a>学六波罗蜜，<a id="a-P8"></a>乃至十八不共法，<a id="a-P9"></a>云何言无法可学？</p>
  <p id="aPA">答曰：<a id="a-PB"></a>此中佛自说：<a id="a-PC"></a>诸法不如凡人所著。<a id="a-PD"></a>凡夫人心有无明、<a id="a-PE"></a>邪见等结使，<a id="a-PF"></a>所闻、<a id="a-PG"></a>所见、<a id="a-PH"></a>所知，<a id="a-PI"></a>皆异法相；<a id="a-PJ"></a>乃至闻佛说法，<a id="a-PK"></a>于圣道中、<a id="a-PL"></a>果报中皆著，<a id="a-PM"></a>污染于道。</p>
  <p id="aPN">舍利弗白佛言：<a id="a-PO"></a>若凡夫人所见，<a id="a-PP"></a>皆是不实，<a id="a-PQ"></a>今是诸法云何有？<a id="a-PR"></a>佛言：<a id="a-PS"></a>诸法无所有；<a id="a-PT"></a>凡夫人于无所有处，<a id="a-PU"></a>亦以为有。<a id="a-PV"></a>所以者何？<a id="a-PW"></a>是凡夫人离无明、<a id="a-PX"></a>邪见不能有所观，<a id="a-PY"></a>以是故说著无所有故，<a id="a-PZ"></a>名为无明；<a id="a-Pa"></a>譬如空拳以诳小儿，<a id="a-Pb"></a>小儿著故，<a id="a-Pc"></a>谓以为有。</p>
  <p id="aPd">舍利弗问佛：<a id="a-Pe"></a>何等法无所有，<a id="a-Pf"></a>著故名无明？<a id="a-Pg"></a>佛答：<a id="a-Ph"></a>色乃至十八不共法，<a id="a-Pi"></a>是中无明爱故，<a id="a-Pj"></a>忆想分别是明、<a id="a-Pk"></a>是无明，<a id="a-Pl"></a>堕有边、<a id="a-Pm"></a>无边，<a id="a-Pn"></a>失智慧明。<a id="a-Po"></a>失智慧明故，<a id="a-Pp"></a>不见、<a id="a-Pq"></a>不知色毕竟空无所有相，<a id="a-Pr"></a>自生忆想分别而著，<a id="a-Ps"></a>乃至识众、<a id="a-Pt"></a>十二入、<a id="a-Pu"></a>十八界、<a id="a-Pv"></a>十二因缘；<a id="a-Pw"></a>或闻善法，<a id="a-Px"></a>所谓六波罗蜜，<a id="a-Py"></a>乃至十八不共法，<a id="a-Pz"></a>亦如世间法，<a id="a-Q0"></a>忆想分别著圣法亦如是。<a id="a-Q1"></a>以是故，<a id="a-Q2"></a>名堕凡夫数，<a id="a-Q3"></a>如小儿，<a id="a-Q4"></a>为人轻笑。<a id="a-Q5"></a>如人以指示月，<a id="a-Q6"></a>愚者但看指，<a id="a-Q7"></a>不看月；<a id="a-Q8"></a>智者轻笑言，<a id="a-Q9"></a>汝何不得示者意！<a id="a-QA"></a>指为知月因缘，<a id="a-QB"></a>而更看指不知月。<a id="a-QC"></a>诸佛贤圣为凡夫人说法，<a id="a-QD"></a>而凡夫著音声语言，<a id="a-QE"></a>不取圣人意，<a id="a-QF"></a>不得实义；<a id="a-QG"></a>不得实义故，<a id="a-QH"></a>还于实中生著。<a id="a-QI"></a>佛今说凡夫所失，<a id="a-QJ"></a>故言不能过三界，<a id="a-QK"></a>亦不能离二乘。<a id="a-QL"></a>不得圣人意故，<a id="a-QM"></a>闻说诸法空而不信，<a id="a-QN"></a>不信故不行，<a id="a-QO"></a>不住六波罗蜜，<a id="a-QP"></a>乃至十八不共法。<a id="a-QQ"></a>以失如是功德故，<a id="a-QR"></a>名为凡夫小儿。<a id="a-QS"></a>是小儿著五众、<a id="a-QT"></a>十二入、<a id="a-QU"></a>十八界、<a id="a-QV"></a>三毒诸烦恼，<a id="a-QW"></a>乃至六波罗蜜、<a id="a-QX"></a>十八不共法、<a id="a-QY"></a>阿耨多罗三藐三菩提皆著，<a id="a-QZ"></a>是故名为著者。</p>
  <p id="aQa">舍利弗问：<a id="a-Qb"></a>若菩萨如是行，<a id="a-Qc"></a>是名不行般若波罗蜜；<a id="a-Qd"></a>不行般若波罗蜜，<a id="a-Qe"></a>不得萨婆若。<a id="a-Qf"></a>佛可舍利弗言：<a id="a-Qg"></a>如是，<a id="a-Qh"></a>如是。<a id="a-Qi"></a>即为说因缘，<a id="a-Qj"></a>所谓新行菩萨无方便力，<a id="a-Qk"></a>闻是般若波罗蜜，<a id="a-Ql"></a>忆想分别寻求欲取，<a id="a-Qm"></a>作是念：<a id="a-Qn"></a>我舍世间乐，<a id="a-Qo"></a>复不能得般若波罗蜜，<a id="a-Qp"></a>是为两失！<a id="a-Qq"></a>专求欲得，<a id="a-Qr"></a>或谓说空是般若波罗蜜，<a id="a-Qs"></a>或说空亦空是般若波罗蜜，<a id="a-Qt"></a>或说诸法如实相是般若波罗蜜，<a id="a-Qu"></a>如是用六十二见、<a id="a-Qv"></a>九十八使烦恼心，<a id="a-Qw"></a>著是般若波罗蜜，<a id="a-Qx"></a>乃至一切种智亦如是。<a id="a-Qy"></a>以是著心学诸法，<a id="a-Qz"></a>不能得萨婆若。<a id="a-R0"></a>与此相违者，<a id="a-R1"></a>能行般若波罗蜜，<a id="a-R2"></a>亦能得萨婆若，<a id="a-R3"></a>所谓不见般若波罗蜜，<a id="a-R4"></a>不见行者，<a id="a-R5"></a>不见缘法，<a id="a-R6"></a>不见亦不见。<a id="a-R7"></a>舍利弗更问不见因缘，<a id="a-R8"></a>佛答是菩萨入十八空故不见，<a id="a-R9"></a>非以无智故不见。</p>
 </body>
</html>