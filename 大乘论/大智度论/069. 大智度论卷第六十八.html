<!doctype html>
<html id="z3IBVICuJ" data-ver="1558">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第六十八</h1>
  <h2 id="a2">释魔事品第四十六</h2>
  <p id="a3">【经】尔时，<a id="a-4"></a>慧命须菩提白佛言：<a id="a-5"></a>“世尊，<a id="a-6"></a>是善男子、<a id="a-7"></a>善女人，<a id="a-8"></a>发阿耨多罗三藐三菩提心，<a id="a-9"></a>行六波罗蜜，<a id="a-A"></a>成就众生，<a id="a-B"></a>净佛世界，<a id="a-C"></a>佛已赞叹说其功德。<a id="a-D"></a>世尊，<a id="a-E"></a>云何善男子、<a id="a-F"></a>善女人，<a id="a-G"></a>求于佛道，<a id="a-H"></a>生诸留难？<a id="a-I"></a>”</p>
  <p id="aJ">佛告须菩提：<a id="a-K"></a>“乐说辩不即生，<a id="a-L"></a>当知是菩萨魔事。<a id="a-M"></a>”</p>
  <p id="aN">须菩提言：<a id="a-O"></a>“世尊，<a id="a-P"></a>何因缘故，<a id="a-Q"></a>乐说辩不即生，<a id="a-R"></a>是菩萨魔事？<a id="a-S"></a>”</p>
  <p id="aT">佛言：<a id="a-U"></a>“有菩萨摩诃萨，<a id="a-V"></a>行般若波罗蜜时，<a id="a-W"></a>难具足六波罗蜜。<a id="a-X"></a>以是因缘故，<a id="a-Y"></a>乐说辩不即生，<a id="a-Z"></a>是菩萨魔事。</p>
  <p id="aa">“复次，<a id="a-b"></a>须菩提，<a id="a-c"></a>乐说辩卒起，<a id="a-d"></a>当知亦是菩萨魔事。<a id="a-e"></a>”</p>
  <p id="af">“世尊，<a id="a-g"></a>何因缘故，<a id="a-h"></a>乐说辩卒起，<a id="a-i"></a>复是魔事？<a id="a-j"></a>”</p>
  <p id="ak">佛言：<a id="a-l"></a>“菩萨摩诃萨，<a id="a-m"></a>行檀波罗蜜乃至般若波罗蜜，<a id="a-n"></a>著乐说法。<a id="a-o"></a>以是因缘故，<a id="a-p"></a>乐说辩卒起，<a id="a-q"></a>当知是菩萨魔事。</p>
  <p id="ar">“复次，<a id="a-s"></a>须菩提，<a id="a-t"></a>书是般若波罗蜜经时，<a id="a-u"></a>偃蹇傲慢，<a id="a-v"></a>当知是菩萨魔事。</p>
  <p id="aw">“复次，<a id="a-x"></a>须菩提，<a id="a-y"></a>书是经时，<a id="a-z"></a>戏笑乱心，<a id="a-10"></a>当知是菩萨魔事。</p>
  <p id="a11">“复次，<a id="a-12"></a>须菩提，<a id="a-13"></a>若书是经时，<a id="a-14"></a>轻笑不敬，<a id="a-15"></a>当知是菩萨魔事。</p>
  <p id="a16">“复次，<a id="a-17"></a>须菩提，<a id="a-18"></a>若书是经时，<a id="a-19"></a>心乱不定，<a id="a-1A"></a>当知是菩萨魔事。</p>
  <p id="a1B">“复次，<a id="a-1C"></a>须菩提，<a id="a-1D"></a>若书是经时，<a id="a-1E"></a>各各不和合，<a id="a-1F"></a>当知是菩萨魔事。</p>
  <p id="a1G">“复次，<a id="a-1H"></a>须菩提，<a id="a-1I"></a>善男子、<a id="a-1J"></a>善女人作是念：<a id="a-1K"></a>‘我不得是经中滋味。<a id="a-1L"></a>’便弃舍去，<a id="a-1M"></a>当知是菩萨魔事。</p>
  <p id="a1N">“复次，<a id="a-1O"></a>须菩提，<a id="a-1P"></a>受持般若波罗蜜，<a id="a-1Q"></a>读诵说，<a id="a-1R"></a>若正忆念时，<a id="a-1S"></a>偃蹇傲慢，<a id="a-1T"></a>当知是菩萨魔事。</p>
  <p id="a1U">“复次，<a id="a-1V"></a>须菩提，<a id="a-1W"></a>若受持般若波罗蜜经，<a id="a-1X"></a>亲近、<a id="a-1Y"></a>正忆念时，<a id="a-1Z"></a>转相形笑，<a id="a-1a"></a>当知是菩萨魔事。</p>
  <p id="a1b">“复次，<a id="a-1c"></a>须菩提，<a id="a-1d"></a>若受持般若波罗蜜经，<a id="a-1e"></a>读诵、<a id="a-1f"></a>正忆念、<a id="a-1g"></a>修行时，<a id="a-1h"></a>共相轻懱，<a id="a-1i"></a>当知是菩萨魔事。<a id="a-1j"></a>若受持般若波罗蜜，<a id="a-1k"></a>读诵乃至正忆念时，<a id="a-1l"></a>散乱心，<a id="a-1m"></a>当知是菩萨魔事。<a id="a-1n"></a>若受持般若波罗蜜，<a id="a-1o"></a>读诵乃至正忆念时，<a id="a-1p"></a>心不和合，<a id="a-1q"></a>当知是菩萨魔事。<a id="a-1r"></a>”</p>
  <p id="a1s">须菩提白佛言：<a id="a-1t"></a>“世尊，<a id="a-1u"></a>世尊说善男子、<a id="a-1v"></a>善女人作是念：<a id="a-1w"></a>‘我不得经中滋味。<a id="a-1x"></a>’便弃舍去，<a id="a-1y"></a>当知是菩萨魔事。<a id="a-1z"></a>世尊，<a id="a-20"></a>何因缘故，<a id="a-21"></a>菩萨不得经中滋味，<a id="a-22"></a>便弃舍去？<a id="a-23"></a>”</p>
  <p id="a24">佛言：<a id="a-25"></a>“是菩萨摩诃萨，<a id="a-26"></a>前世不久行般若波罗蜜、<a id="a-27"></a>禅波罗蜜、<a id="a-28"></a>毗梨耶波罗蜜、<a id="a-29"></a>羼提波罗蜜、<a id="a-2A"></a>尸罗波罗蜜、<a id="a-2B"></a>檀波罗蜜，<a id="a-2C"></a>是人闻说是般若波罗蜜，<a id="a-2D"></a>便从座起，<a id="a-2E"></a>作是念言：<a id="a-2F"></a>‘我于般若波罗蜜中无记。<a id="a-2G"></a>’心不清净，<a id="a-2H"></a>便从座起去，<a id="a-2I"></a>当知是菩萨魔事。<a id="a-2J"></a>”</p>
  <p id="a2K">须菩提白佛言：<a id="a-2L"></a>“世尊，<a id="a-2M"></a>何因缘故不与授记，<a id="a-2N"></a>闻说是深般若波罗蜜时，<a id="a-2O"></a>便从座起去？<a id="a-2P"></a>”</p>
  <p id="a2Q">佛告须菩提：<a id="a-2R"></a>“若菩萨未入法位中，<a id="a-2S"></a>诸佛不与授阿耨多罗三藐三菩提记。<a id="a-2T"></a>复次，<a id="a-2U"></a>须菩提，<a id="a-2V"></a>闻说般若波罗蜜时，<a id="a-2W"></a>菩萨作是念：<a id="a-2X"></a>‘我是中无名字，<a id="a-2Y"></a>心不清净。<a id="a-2Z"></a>’当知是菩萨魔事。<a id="a-2a"></a>”</p>
  <p id="a2b">须菩提言：<a id="a-2c"></a>“何因缘故，<a id="a-2d"></a>是深般若波罗蜜中，<a id="a-2e"></a>不说是菩萨名字？<a id="a-2f"></a>”</p>
  <p id="a2g">佛言：<a id="a-2h"></a>“未受记菩萨，<a id="a-2i"></a>诸佛不说名字。<a id="a-2j"></a>复次，<a id="a-2k"></a>须菩提，<a id="a-2l"></a>是菩萨摩诃萨作是念：<a id="a-2m"></a>‘是般若波罗蜜中，<a id="a-2n"></a>无我生处名字，<a id="a-2o"></a>若聚落、<a id="a-2p"></a>城邑。<a id="a-2q"></a>’是人不欲听闻般若波罗蜜，<a id="a-2r"></a>便从会中起去。<a id="a-2s"></a>是人如所起念时，<a id="a-2t"></a>念念却一劫，<a id="a-2u"></a>甫当更勤精进，<a id="a-2v"></a>求阿耨多罗三藐三菩提。<a id="a-2w"></a>”</p>
  <p id="a2x">【论】释曰：<a id="a-2y"></a>一切有为法，<a id="a-2z"></a>各有增上。<a id="a-30"></a>增上者共相违，<a id="a-31"></a>相违即是怨贼。<a id="a-32"></a>如水得增上力灭火，<a id="a-33"></a>火得增上力则消水，<a id="a-34"></a>乃至草木各有相害，<a id="a-35"></a>何况众生！<a id="a-36"></a>菩萨摩诃萨有大悲心，<a id="a-37"></a>虽不与众生作怨，<a id="a-38"></a>而众生与菩萨作怨；<a id="a-39"></a>菩萨身有为法故，<a id="a-3A"></a>能作留难。<a id="a-3B"></a>佛上说菩萨功德，<a id="a-3C"></a>所谓诸佛、<a id="a-3D"></a>菩萨、<a id="a-3E"></a>诸天所护，<a id="a-3F"></a>而未说怨贼相。<a id="a-3G"></a>以佛怜愍故，<a id="a-3H"></a>先虽略说，<a id="a-3I"></a>今须菩提请，<a id="a-3J"></a>佛广说留难事。<a id="a-3K"></a>佛虽于一切众生、<a id="a-3L"></a>一切法心平等，<a id="a-3M"></a>以是菩萨能大利益世间，<a id="a-3N"></a>故说好丑相及利害，<a id="a-3O"></a>是道非道留难事。<a id="a-3P"></a>佛不令行人毁害留难者，<a id="a-3Q"></a>但令觉知，<a id="a-3R"></a>不随其事。<a id="a-3S"></a>何者是怨贼？<a id="a-3T"></a>略说若众生法、<a id="a-3U"></a>非众生法，<a id="a-3V"></a>能沮坏菩萨无上道心。<a id="a-3W"></a>非众生者，<a id="a-3X"></a>若疾病、<a id="a-3Y"></a>饥渴、<a id="a-3Z"></a>寒热、<a id="a-3a"></a>推压、<a id="a-3b"></a>坠落等。<a id="a-3c"></a>众生者，<a id="a-3d"></a>魔及魔民、<a id="a-3e"></a>恶鬼，<a id="a-3f"></a>邪疑不信者，<a id="a-3g"></a>断善根者，<a id="a-3h"></a>定有所得者，<a id="a-3i"></a>实定分别诸法者，<a id="a-3j"></a>深著世间乐者，<a id="a-3k"></a>怨贼，<a id="a-3l"></a>官事，<a id="a-3m"></a>师子、<a id="a-3n"></a>虎狼、<a id="a-3o"></a>恶兽、<a id="a-3p"></a>毒虫等。<a id="a-3q"></a>众生贼，<a id="a-3r"></a>有二种，<a id="a-3s"></a>若内、<a id="a-3t"></a>若外。<a id="a-3u"></a>内者，<a id="a-3v"></a>自从心生，<a id="a-3w"></a>忧愁不得法味，<a id="a-3x"></a>生邪见、<a id="a-3y"></a>疑悔、<a id="a-3z"></a>不信等；<a id="a-40"></a>外者，<a id="a-41"></a>如上说。</p>
  <p id="a42">如是诸难事，<a id="a-43"></a>佛总名为魔。<a id="a-44"></a>魔有四种：<a id="a-45"></a>烦恼魔，<a id="a-46"></a>五众魔，<a id="a-47"></a>死魔，<a id="a-48"></a>天子魔。<a id="a-49"></a>烦恼魔者，<a id="a-4A"></a>所谓百八烦恼等，<a id="a-4B"></a>分别八万四千诸烦恼。<a id="a-4C"></a>五众魔者，<a id="a-4D"></a>是烦恼业和合因缘，<a id="a-4E"></a>得是身：<a id="a-4F"></a>四大及四大造色眼根等色，<a id="a-4G"></a>是名色众；<a id="a-4H"></a>百八烦恼等诸受和合，<a id="a-4I"></a>名为受众；<a id="a-4J"></a>小、<a id="a-4K"></a>大、<a id="a-4L"></a>无量、<a id="a-4M"></a>无所有想，<a id="a-4N"></a>分别和合，<a id="a-4O"></a>名为想众；<a id="a-4P"></a>因好丑心，<a id="a-4Q"></a>发能起贪欲、<a id="a-4R"></a>瞋恚等心，<a id="a-4S"></a>相应、<a id="a-4T"></a>不相应法，<a id="a-4U"></a>名为行众；<a id="a-4V"></a>六情、<a id="a-4W"></a>六尘和合，<a id="a-4X"></a>故生六识，<a id="a-4Y"></a>是六识分别，<a id="a-4Z"></a>和合无量无边心，<a id="a-4a"></a>是名识众。<a id="a-4b"></a>死魔者，<a id="a-4c"></a>无常因缘故，<a id="a-4d"></a>破相续五众寿命，<a id="a-4e"></a>尽离三法，<a id="a-4f"></a>识断寿故，<a id="a-4g"></a>名为死魔。<a id="a-4h"></a>天子魔者，<a id="a-4i"></a>欲界主，<a id="a-4j"></a>深著世间乐，<a id="a-4k"></a>用有所得故生邪见，<a id="a-4l"></a>憎嫉一切贤圣涅槃道法，<a id="a-4m"></a>是名天子魔。<a id="a-4n"></a>魔，<a id="a-4o"></a>秦言能夺命者。<a id="a-4p"></a>唯死魔实能夺命，<a id="a-4q"></a>余者亦能作夺命因缘，<a id="a-4r"></a>亦夺智慧命，<a id="a-4s"></a>是故名杀者。</p>
  <p id="a4t">问曰：<a id="a-4u"></a>一五众魔，<a id="a-4v"></a>摄三种魔，<a id="a-4w"></a>何以故别说四？</p>
  <p id="a4x">答曰：<a id="a-4y"></a>实是一魔，<a id="a-4z"></a>分别其义，<a id="a-50"></a>故有四。<a id="a-51"></a>烦恼魔者，<a id="a-52"></a>人因贪欲、<a id="a-53"></a>瞋恚故死，<a id="a-54"></a>亦能作夺命因缘，<a id="a-55"></a>是近夺命因缘故别说。<a id="a-56"></a>天子魔，<a id="a-57"></a>杂福德业因缘故，<a id="a-58"></a>力势大，<a id="a-59"></a>邪见力故能夺慧命，<a id="a-5A"></a>亦能作死因缘，<a id="a-5B"></a>是故别说。<a id="a-5C"></a>无常死力大，<a id="a-5D"></a>一切无能免者，<a id="a-5E"></a>甚可畏厌故别说。</p>
  <p id="a5F">问曰：<a id="a-5G"></a>是魔何以恼乱行道者？</p>
  <p id="a5H">答曰：<a id="a-5I"></a>先已广说，<a id="a-5J"></a>是品中皆有四种魔义，<a id="a-5K"></a>但随处说。</p>
  <p id="a5L">复次，<a id="a-5M"></a>三魔不相远离，<a id="a-5N"></a>若有五众则有烦恼，<a id="a-5O"></a>有烦恼则天魔得其便，<a id="a-5P"></a>五众、<a id="a-5Q"></a>烦恼和合故有天魔。<a id="a-5R"></a>是故须菩提问佛：<a id="a-5S"></a>上已赞叹说菩萨功德，<a id="a-5T"></a>今云何是菩萨魔事起？<a id="a-5U"></a>佛答：<a id="a-5V"></a>乐说辩不即生，<a id="a-5W"></a>是为魔事者：<a id="a-5X"></a>若菩萨摩诃萨怜愍众生故，<a id="a-5Y"></a>高座说法，<a id="a-5Z"></a>而乐说辩不生。<a id="a-5a"></a>听者忧愁，<a id="a-5b"></a>我等故来，<a id="a-5c"></a>而法师不说。<a id="a-5d"></a>或作是念：<a id="a-5e"></a>法师怖畏故不能说。<a id="a-5f"></a>或言不知故不说，<a id="a-5g"></a>或自惟过咎深重故不说，<a id="a-5h"></a>或谓不得供养故不肯说，<a id="a-5i"></a>或谓轻贱我等故不说，<a id="a-5j"></a>或串乐故不说。<a id="a-5k"></a>如是等种种因缘，<a id="a-5l"></a>听者心坏故，<a id="a-5m"></a>以不乐说名为魔事。</p>
  <p id="a5n">复次，<a id="a-5o"></a>是菩萨怜愍众生故，<a id="a-5p"></a>来欲说法，<a id="a-5q"></a>听者欲闻。<a id="a-5r"></a>法师心生欲说，<a id="a-5s"></a>而口不能言，<a id="a-5t"></a>现见是魔事；<a id="a-5u"></a>如魔入阿难心，<a id="a-5v"></a>佛三问而三不答。<a id="a-5w"></a>久乃说者，<a id="a-5x"></a>此中须菩提问世尊：<a id="a-5y"></a>何因缘故辩不即生？<a id="a-5z"></a>佛答：<a id="a-60"></a>菩萨行六波罗蜜时，<a id="a-61"></a>难具足六波罗蜜。<a id="a-62"></a>所以者何？<a id="a-63"></a>是人先世因缘故，<a id="a-64"></a>钝根懈怠，<a id="a-65"></a>魔得其便；<a id="a-66"></a>不一心行六波罗蜜故，<a id="a-67"></a>乐说辩不即生。</p>
  <p id="a68">问曰：<a id="a-69"></a>如乐说辩不即生是魔事，<a id="a-6A"></a>今乐说辩卒起，<a id="a-6B"></a>何以复是魔事？</p>
  <p id="a6C">答曰：<a id="a-6D"></a>是法师爱法著法，<a id="a-6E"></a>求名声故，<a id="a-6F"></a>自恣乐说，<a id="a-6G"></a>无有义理，<a id="a-6H"></a>如逸马难制；<a id="a-6I"></a>又如大水暴涨，<a id="a-6J"></a>众秽浑杂。<a id="a-6K"></a>是故此中佛自说：<a id="a-6L"></a>菩萨行六波罗蜜，<a id="a-6M"></a>著乐说法，<a id="a-6N"></a>是为魔事。</p>
  <p id="a6O">复次，<a id="a-6P"></a>是般若波罗蜜，<a id="a-6Q"></a>为破憍慢故出；<a id="a-6R"></a>而书是经者，<a id="a-6S"></a>生我心憍慢；<a id="a-6T"></a>憍慢故身亦高，<a id="a-6U"></a>所谓偃蹇傲慢，<a id="a-6V"></a>书是般若波罗蜜时，<a id="a-6W"></a>用轻心、<a id="a-6X"></a>瞋心、<a id="a-6Y"></a>戏笑、<a id="a-6Z"></a>不敬。</p>
  <p id="a6a">复次，<a id="a-6b"></a>是般若波罗蜜，<a id="a-6c"></a>若一心摄心，<a id="a-6d"></a>犹尚难得，<a id="a-6e"></a>何况散乱心书！<a id="a-6f"></a>书时从人口受，<a id="a-6g"></a>或写经卷，<a id="a-6h"></a>若一心和合则得；<a id="a-6i"></a>若授者不与，<a id="a-6j"></a>如是等种种因缘，<a id="a-6k"></a>是不和合。</p>
  <p id="a6l">复次，<a id="a-6m"></a>观看是般若经时，<a id="a-6n"></a>品品皆空，<a id="a-6o"></a>无可乐处。<a id="a-6p"></a>作是念：<a id="a-6q"></a>我于是经不得滋味！<a id="a-6r"></a>便弃舍去。<a id="a-6s"></a>般若波罗蜜，<a id="a-6t"></a>是一切诸乐根本，<a id="a-6u"></a>此人不得其味，<a id="a-6v"></a>是为魔事。</p>
  <p id="a6w">复次，<a id="a-6x"></a>受持、<a id="a-6y"></a>读诵、<a id="a-6z"></a>说、<a id="a-70"></a>正忆念时，<a id="a-71"></a>偃蹇、<a id="a-72"></a>形笑、<a id="a-73"></a>散乱心，<a id="a-74"></a>不和合，<a id="a-75"></a>如上说。<a id="a-76"></a>共相轻懱者，<a id="a-77"></a>从人受、<a id="a-78"></a>读、<a id="a-79"></a>诵、<a id="a-7A"></a>正忆念时，<a id="a-7B"></a>师徒互相轻贱；<a id="a-7C"></a>书写经时，<a id="a-7D"></a>但有舍去，<a id="a-7E"></a>无相轻贱，<a id="a-7F"></a>以是故无。</p>
  <p id="a7G">问曰：<a id="a-7H"></a>上事中，<a id="a-7I"></a>何以但问不得经中滋味，<a id="a-7J"></a>不问余者？</p>
  <p id="a7K">答曰：<a id="a-7L"></a>般若波罗蜜，<a id="a-7M"></a>圣人所说，<a id="a-7N"></a>与凡人说异，<a id="a-7O"></a>是故凡夫人不得滋味。<a id="a-7P"></a>须菩提意谓：<a id="a-7Q"></a>般若波罗蜜，<a id="a-7R"></a>是清净珍宝聚，<a id="a-7S"></a>能利益众生，<a id="a-7T"></a>无有过恶，<a id="a-7U"></a>是人云何不得滋味？<a id="a-7V"></a>佛答：<a id="a-7W"></a>是人先世不久行六波罗蜜故，<a id="a-7X"></a>菩萨信等五根薄故，<a id="a-7Y"></a>不能信空、<a id="a-7Z"></a>无相、<a id="a-7a"></a>无作、<a id="a-7b"></a>无依止法，<a id="a-7c"></a>娆乱心起，<a id="a-7d"></a>作是言：<a id="a-7e"></a>佛一切智，<a id="a-7f"></a>何以不与我授记？<a id="a-7g"></a>便舍去。<a id="a-7h"></a>余者易解，<a id="a-7i"></a>故不问。<a id="a-7j"></a>须菩提问：<a id="a-7k"></a>若尔者，<a id="a-7l"></a>何以故不与授记？<a id="a-7m"></a>佛是大悲，<a id="a-7n"></a>应当愍念，<a id="a-7o"></a>防护其心，<a id="a-7p"></a>不令堕恶！<a id="a-7q"></a>佛言：<a id="a-7r"></a>未入法位人，<a id="a-7s"></a>诸佛不与授记。<a id="a-7t"></a>所以者何？<a id="a-7u"></a>诸佛虽悉知众生久远事，<a id="a-7v"></a>为五通仙人及诸天，<a id="a-7w"></a>见人未有善行业因缘可授记；<a id="a-7x"></a>若为授记，<a id="a-7y"></a>轻佛不信。<a id="a-7z"></a>无有因缘，<a id="a-80"></a>云何与授记？<a id="a-81"></a>是故入法位者，<a id="a-82"></a>与授记。<a id="a-83"></a>是人名字及聚落处，<a id="a-84"></a>亦如是。<a id="a-85"></a>是人从座起去，<a id="a-86"></a>随其起念多少，<a id="a-87"></a>念念却一劫；<a id="a-88"></a>偿罪毕，<a id="a-89"></a>还得人身，<a id="a-8A"></a>甫当复尔所劫行。</p>
  <p id="a8B">【经】“复次，<a id="a-8C"></a>须菩提，<a id="a-8D"></a>菩萨学余经，<a id="a-8E"></a>弃舍般若波罗蜜，<a id="a-8F"></a>终不能至萨婆若。<a id="a-8G"></a>善男子、<a id="a-8H"></a>善女人，<a id="a-8I"></a>为舍其根而攀枝叶，<a id="a-8J"></a>当知亦是菩萨魔事。<a id="a-8K"></a>”</p>
  <p id="a8L">须菩提白佛言：<a id="a-8M"></a>“世尊，<a id="a-8N"></a>何等是余经，<a id="a-8O"></a>善男子、<a id="a-8P"></a>善女人所学，<a id="a-8Q"></a>不能至萨婆若？<a id="a-8R"></a>”</p>
  <p id="a8S">佛言：<a id="a-8T"></a>“是声闻所应行经，<a id="a-8U"></a>所谓四念处、<a id="a-8V"></a>四正勤、<a id="a-8W"></a>四如意足、<a id="a-8X"></a>五根、<a id="a-8Y"></a>五力、<a id="a-8Z"></a>七觉分、<a id="a-8a"></a>八圣道分、<a id="a-8b"></a>空无相无作解脱门。<a id="a-8c"></a>善男子、<a id="a-8d"></a>善女人住是中，<a id="a-8e"></a>得须陀洹果、<a id="a-8f"></a>斯陀含果、<a id="a-8g"></a>阿那含果、<a id="a-8h"></a>阿罗汉果，<a id="a-8i"></a>是名声闻所行，<a id="a-8j"></a>不能至萨婆若。<a id="a-8k"></a>如是，<a id="a-8l"></a>善男子、<a id="a-8m"></a>善女人，<a id="a-8n"></a>舍般若波罗蜜，<a id="a-8o"></a>亲近是余经。<a id="a-8p"></a>何以故？<a id="a-8q"></a>须菩提，<a id="a-8r"></a>般若波罗蜜中，<a id="a-8s"></a>出生诸菩萨摩诃萨，<a id="a-8t"></a>成就世间、<a id="a-8u"></a>出世间法。<a id="a-8v"></a>须菩提，<a id="a-8w"></a>菩萨摩诃萨，<a id="a-8x"></a>学般若波罗蜜时，<a id="a-8y"></a>亦学世间、<a id="a-8z"></a>出世间法。<a id="a-90"></a>须菩提，<a id="a-91"></a>譬如狗不从大家求食，<a id="a-92"></a>反从作务者索。<a id="a-93"></a>如是，<a id="a-94"></a>须菩提，<a id="a-95"></a>当来世有善男子、<a id="a-96"></a>善女人，<a id="a-97"></a>弃深般若波罗蜜，<a id="a-98"></a>而攀枝叶，<a id="a-99"></a>声闻、<a id="a-9A"></a>辟支佛所应行经，<a id="a-9B"></a>当知是为菩萨魔事。<a id="a-9C"></a>须菩提，<a id="a-9D"></a>譬如有人，<a id="a-9E"></a>欲得见象，<a id="a-9F"></a>见已反观其迹。<a id="a-9G"></a>须菩提，<a id="a-9H"></a>于汝意云何？<a id="a-9I"></a>是人为黠不？<a id="a-9J"></a>”</p>
  <p id="a9K">须菩提言：<a id="a-9L"></a>“为不黠。<a id="a-9M"></a>”</p>
  <p id="a9N">佛言：<a id="a-9O"></a>“诸求佛道善男子、<a id="a-9P"></a>善女人，<a id="a-9Q"></a>亦复如是，<a id="a-9R"></a>得深般若波罗蜜弃舍去，<a id="a-9S"></a>取声闻、<a id="a-9T"></a>辟支佛所应行经。<a id="a-9U"></a>须菩提，<a id="a-9V"></a>当知是为菩萨魔事。<a id="a-9W"></a>须菩提，<a id="a-9X"></a>譬如人欲见大海，<a id="a-9Y"></a>反求牛迹水，<a id="a-9Z"></a>作是念：<a id="a-9a"></a>‘大海水能与此等不？<a id="a-9b"></a>’须菩提，<a id="a-9c"></a>于汝意云何？<a id="a-9d"></a>是人为黠不？<a id="a-9e"></a>”</p>
  <p id="a9f">须菩提言：<a id="a-9g"></a>“为不黠。<a id="a-9h"></a>”</p>
  <p id="a9i">佛言：<a id="a-9j"></a>“当来世有求佛道善男子、<a id="a-9k"></a>善女人，<a id="a-9l"></a>亦如是，<a id="a-9m"></a>得深般若波罗蜜弃舍去，<a id="a-9n"></a>取声闻、<a id="a-9o"></a>辟支佛所应行经，<a id="a-9p"></a>当知是亦菩萨摩诃萨魔事。<a id="a-9q"></a>须菩提，<a id="a-9r"></a>譬如工匠，<a id="a-9s"></a>若工匠弟子，<a id="a-9t"></a>欲拟作释提桓因胜殿，<a id="a-9u"></a>而揆则日月宫殿。<a id="a-9v"></a>须菩提，<a id="a-9w"></a>于汝意云何？<a id="a-9x"></a>是人为黠不？<a id="a-9y"></a>”</p>
  <p id="a9z">须菩提言：<a id="a-A0"></a>“为不黠。<a id="a-A1"></a>”</p>
  <p id="aA2">“如是，<a id="a-A3"></a>须菩提，<a id="a-A4"></a>当来世有薄福德善男子、<a id="a-A5"></a>善女人求佛道者，<a id="a-A6"></a>得是深般若波罗蜜弃舍去，<a id="a-A7"></a>于声闻、<a id="a-A8"></a>辟支佛所应行经中求萨婆若。<a id="a-A9"></a>须菩提，<a id="a-AA"></a>于汝意云何？<a id="a-AB"></a>是人为黠不？<a id="a-AC"></a>”</p>
  <p id="aAD">须菩提言：<a id="a-AE"></a>“为不黠。<a id="a-AF"></a>”</p>
  <p id="aAG">佛言：<a id="a-AH"></a>“当知亦是菩萨魔事。<a id="a-AI"></a>须菩提，<a id="a-AJ"></a>譬如有人，<a id="a-AK"></a>欲见转轮圣王，<a id="a-AL"></a>见而不识，<a id="a-AM"></a>后见诸小国王，<a id="a-AN"></a>取其相貌，<a id="a-AO"></a>如是言：<a id="a-AP"></a>‘转轮圣王与此何异？<a id="a-AQ"></a>’须菩提，<a id="a-AR"></a>于汝意云何？<a id="a-AS"></a>是人为黠不？<a id="a-AT"></a>”</p>
  <p id="aAU">须菩提言：<a id="a-AV"></a>“为不黠。<a id="a-AW"></a>”</p>
  <p id="aAX">“须菩提，<a id="a-AY"></a>当来世有薄福德善男子、<a id="a-AZ"></a>善女人求佛道者，<a id="a-Aa"></a>得是深般若波罗蜜弃舍去，<a id="a-Ab"></a>取声闻，<a id="a-Ac"></a>辟支佛所应行经，<a id="a-Ad"></a>持求萨婆若。<a id="a-Ae"></a>须菩提，<a id="a-Af"></a>于汝意云何？<a id="a-Ag"></a>是人为黠不？<a id="a-Ah"></a>”</p>
  <p id="aAi">须菩提言：<a id="a-Aj"></a>“为不黠。<a id="a-Ak"></a>”</p>
  <p id="aAl">“当知是为菩萨魔事。<a id="a-Am"></a>须菩提，<a id="a-An"></a>譬如饥人，<a id="a-Ao"></a>得百味食弃舍去，<a id="a-Ap"></a>反食六十日谷饭。<a id="a-Aq"></a>须菩提，<a id="a-Ar"></a>于汝意云何？<a id="a-As"></a>是人为黠不？<a id="a-At"></a>”</p>
  <p id="aAu">须菩提言：<a id="a-Av"></a>“为不黠。<a id="a-Aw"></a>”</p>
  <p id="aAx">佛言：<a id="a-Ay"></a>“当来世有求佛道善男子、<a id="a-Az"></a>善女人，<a id="a-B0"></a>得闻深般若波罗蜜弃舍去，<a id="a-B1"></a>取声闻、<a id="a-B2"></a>辟支佛所应行经，<a id="a-B3"></a>持求萨婆若。<a id="a-B4"></a>于汝意云何？<a id="a-B5"></a>是人为黠不？<a id="a-B6"></a>”</p>
  <p id="aB7">须菩提言：<a id="a-B8"></a>“为不黠。<a id="a-B9"></a>”</p>
  <p id="aBA">“当知是亦菩萨魔事。<a id="a-BB"></a>须菩提，<a id="a-BC"></a>譬如人得无价摩尼珠，<a id="a-BD"></a>反持比水精珠。<a id="a-BE"></a>须菩提，<a id="a-BF"></a>于汝意云何？<a id="a-BG"></a>是人为黠不？<a id="a-BH"></a>”</p>
  <p id="aBI">须菩提言：<a id="a-BJ"></a>“为不黠。<a id="a-BK"></a>”</p>
  <p id="aBL">佛言：<a id="a-BM"></a>“当来世有求佛道善男子、<a id="a-BN"></a>善女人，<a id="a-BO"></a>得闻深般若波罗蜜弃舍去，<a id="a-BP"></a>取声闻、<a id="a-BQ"></a>辟支佛所应行经，<a id="a-BR"></a>持求萨婆若，<a id="a-BS"></a>是人为黠不？<a id="a-BT"></a>”</p>
  <p id="aBU">须菩提言：<a id="a-BV"></a>“为不黠。<a id="a-BW"></a>”</p>
  <p id="aBX">“当知是亦菩萨魔事。<a id="a-BY"></a>复次，<a id="a-BZ"></a>须菩提，<a id="a-Ba"></a>求佛道善男子、<a id="a-Bb"></a>善女人，<a id="a-Bc"></a>书是深般若波罗蜜时，<a id="a-Bd"></a>乐说不如法事，<a id="a-Be"></a>不得书成般若波罗蜜。<a id="a-Bf"></a>所谓乐说色、<a id="a-Bg"></a>声、<a id="a-Bh"></a>香、<a id="a-Bi"></a>味、<a id="a-Bj"></a>触、<a id="a-Bk"></a>法，<a id="a-Bl"></a>乐说持戒、<a id="a-Bm"></a>禅定、<a id="a-Bn"></a>无色定，<a id="a-Bo"></a>乐说檀波罗蜜乃至般若波罗蜜，<a id="a-Bp"></a>乐说四念处乃至阿耨多罗三藐三菩提。<a id="a-Bq"></a>何以故？<a id="a-Br"></a>须菩提，<a id="a-Bs"></a>是般若波罗蜜中，<a id="a-Bt"></a>无乐说相。<a id="a-Bu"></a>须菩提，<a id="a-Bv"></a>般若波罗蜜不可思议相，<a id="a-Bw"></a>般若波罗蜜不生不灭相，<a id="a-Bx"></a>般若波罗蜜不垢不净相，<a id="a-By"></a>般若波罗蜜不乱不散相，<a id="a-Bz"></a>般若波罗蜜无说无示相，<a id="a-C0"></a>般若波罗蜜无言无义相，<a id="a-C1"></a>般若波罗蜜无所得相。<a id="a-C2"></a>何以故？<a id="a-C3"></a>须菩提，<a id="a-C4"></a>般若波罗蜜中，<a id="a-C5"></a>无是诸法相。<a id="a-C6"></a>须菩提，<a id="a-C7"></a>若有善男子、<a id="a-C8"></a>善女人求菩萨道者，<a id="a-C9"></a>书是般若波罗蜜经时，<a id="a-CA"></a>以是诸法散乱心，<a id="a-CB"></a>当知是亦菩萨魔事。<a id="a-CC"></a>”</p>
  <p id="aCD">须菩提白佛言：<a id="a-CE"></a>“世尊，<a id="a-CF"></a>是般若波罗蜜可书耶？<a id="a-CG"></a>”</p>
  <p id="aCH">佛言：<a id="a-CI"></a>“不可书。<a id="a-CJ"></a>何以故？<a id="a-CK"></a>般若波罗蜜，<a id="a-CL"></a>自性无故。<a id="a-CM"></a>禅波罗蜜、<a id="a-CN"></a>毗梨耶波罗蜜、<a id="a-CO"></a>羼提波罗蜜、<a id="a-CP"></a>尸罗波罗蜜、<a id="a-CQ"></a>檀波罗蜜，<a id="a-CR"></a>乃至一切种智，<a id="a-CS"></a>自性无故。<a id="a-CT"></a>若自性无，<a id="a-CU"></a>是不名为性，<a id="a-CV"></a>无法不能书无法。<a id="a-CW"></a>须菩提，<a id="a-CX"></a>若求菩萨道善男子、<a id="a-CY"></a>善女人，<a id="a-CZ"></a>作是念：<a id="a-Ca"></a>‘无法是深般若波罗蜜。<a id="a-Cb"></a>’当知即是菩萨魔事。<a id="a-Cc"></a>”</p>
  <p id="aCd">“世尊，<a id="a-Ce"></a>是求菩萨道善男子、<a id="a-Cf"></a>善女人，<a id="a-Cg"></a>用文字书般若波罗蜜，<a id="a-Ch"></a>自念‘我书是般若波罗蜜’，<a id="a-Ci"></a>以字著般若波罗蜜，<a id="a-Cj"></a>当知亦是菩萨魔事。<a id="a-Ck"></a>何以故？<a id="a-Cl"></a>世尊，<a id="a-Cm"></a>是般若波罗蜜无文字，<a id="a-Cn"></a>禅波罗蜜、<a id="a-Co"></a>毗梨耶波罗蜜、<a id="a-Cp"></a>羼提波罗蜜、<a id="a-Cq"></a>尸罗波罗蜜、<a id="a-Cr"></a>檀波罗蜜无有文字。<a id="a-Cs"></a>世尊，<a id="a-Ct"></a>色无文字，<a id="a-Cu"></a>受、<a id="a-Cv"></a>想、<a id="a-Cw"></a>行、<a id="a-Cx"></a>识无文字，<a id="a-Cy"></a>乃至一切种智无文字。<a id="a-Cz"></a>世尊，<a id="a-D0"></a>若求菩萨道善男子、<a id="a-D1"></a>善女人，<a id="a-D2"></a>著无文字般若波罗蜜，<a id="a-D3"></a>乃至著无文字一切种智，<a id="a-D4"></a>当知亦是菩萨魔事。<a id="a-D5"></a>读诵、<a id="a-D6"></a>说、<a id="a-D7"></a>正忆念，<a id="a-D8"></a>如说修行，<a id="a-D9"></a>亦如是。<a id="a-DA"></a>”</p>
  <p id="aDB">“复次，<a id="a-DC"></a>须菩提，<a id="a-DD"></a>求佛道善男子、<a id="a-DE"></a>善女人，<a id="a-DF"></a>书般若波罗蜜时，<a id="a-DG"></a>若国土念起，<a id="a-DH"></a>聚落念起，<a id="a-DI"></a>城邑念起，<a id="a-DJ"></a>方念起，<a id="a-DK"></a>若闻谤毁其师念起，<a id="a-DL"></a>若念父母及兄弟、<a id="a-DM"></a>姊妹诸余亲里，<a id="a-DN"></a>若念贼，<a id="a-DO"></a>若念旃陀罗，<a id="a-DP"></a>若念众女，<a id="a-DQ"></a>若念淫女，<a id="a-DR"></a>如是等种种诸余异念留难；<a id="a-DS"></a>恶魔复益其念，<a id="a-DT"></a>破坏书般若波罗蜜，<a id="a-DU"></a>破坏读诵、<a id="a-DV"></a>说、<a id="a-DW"></a>正忆念，<a id="a-DX"></a>如说修行。<a id="a-DY"></a>须菩提，<a id="a-DZ"></a>当知是亦魔事。</p>
  <p id="aDa">“复次，<a id="a-Db"></a>须菩提，<a id="a-Dc"></a>求佛道善男子、<a id="a-Dd"></a>善女人，<a id="a-De"></a>得名誉、<a id="a-Df"></a>恭敬，<a id="a-Dg"></a>布施供养，<a id="a-Dh"></a>所谓衣服、<a id="a-Di"></a>饮食，<a id="a-Dj"></a>卧床、<a id="a-Dk"></a>疾药、<a id="a-Dl"></a>种种乐具；<a id="a-Dm"></a>善男子、<a id="a-Dn"></a>善女人，<a id="a-Do"></a>书是般若波罗蜜经，<a id="a-Dp"></a>受持、<a id="a-Dq"></a>读诵乃至正忆念时，<a id="a-Dr"></a>爱著是事，<a id="a-Ds"></a>不得书成般若波罗蜜，<a id="a-Dt"></a>乃至正忆念，<a id="a-Du"></a>当知是亦菩萨魔事。</p>
  <p id="aDv">“复次，<a id="a-Dw"></a>须菩提，<a id="a-Dx"></a>求佛道善男子、<a id="a-Dy"></a>善女人，<a id="a-Dz"></a>书般若波罗蜜，<a id="a-E0"></a>乃至如说修行时，<a id="a-E1"></a>恶魔方便持诸余深经，<a id="a-E2"></a>与是菩萨摩诃萨；<a id="a-E3"></a>有方便者，<a id="a-E4"></a>不应贪著恶魔所与诸余深经。<a id="a-E5"></a>何以故？<a id="a-E6"></a>是经不能令人至萨婆若故。<a id="a-E7"></a>是中无方便菩萨摩诃萨，<a id="a-E8"></a>闻是诸余深经，<a id="a-E9"></a>便舍深般若波罗蜜。<a id="a-EA"></a>须菩提，<a id="a-EB"></a>我是般若波罗蜜中，<a id="a-EC"></a>广说诸菩萨摩诃萨方便道；<a id="a-ED"></a>诸菩萨摩诃萨，<a id="a-EE"></a>应当从是中求。<a id="a-EF"></a>须菩提，<a id="a-EG"></a>今善男子、<a id="a-EH"></a>善女人求菩萨道，<a id="a-EI"></a>舍是深般若波罗蜜，<a id="a-EJ"></a>于魔所与声闻、<a id="a-EK"></a>辟支佛深经中求方便道，<a id="a-EL"></a>当知亦是菩萨魔事。<a id="a-EM"></a>”</p>
  <p id="aEN">【论】释曰：<a id="a-EO"></a>学余经，<a id="a-EP"></a>舍般若波罗蜜等；<a id="a-EQ"></a>有人于声闻师僧中，<a id="a-ER"></a>受戒学法，<a id="a-ES"></a>初不闻般若波罗蜜；<a id="a-ET"></a>或时余处闻，<a id="a-EU"></a>深著先所学法，<a id="a-EV"></a>舍般若波罗蜜，<a id="a-EW"></a>于先所学法中求萨婆若。<a id="a-EX"></a>有声闻弟子，<a id="a-EY"></a>先得般若波罗蜜，<a id="a-EZ"></a>不知义趣，<a id="a-Ea"></a>不得滋味，<a id="a-Eb"></a>以声闻经行菩萨道。<a id="a-Ec"></a>有人是声闻弟子，<a id="a-Ed"></a>得般若波罗蜜经，<a id="a-Ee"></a>欲信受，<a id="a-Ef"></a>余声闻人沮坏其心，<a id="a-Eg"></a>语言：<a id="a-Eh"></a>是经初后不相应，<a id="a-Ei"></a>无有定相，<a id="a-Ej"></a>汝宜舍之！<a id="a-Ek"></a>声闻法中，<a id="a-El"></a>何所不有？<a id="a-Em"></a>六足阿毗昙及其论议，<a id="a-En"></a>分别诸法相，<a id="a-Eo"></a>即是般若波罗蜜。<a id="a-Ep"></a>八十部律，<a id="a-Eq"></a>即是尸罗波罗蜜。<a id="a-Er"></a>阿毗昙中，<a id="a-Es"></a>分别诸禅、<a id="a-Et"></a>解脱、<a id="a-Eu"></a>诸三昧等，<a id="a-Ev"></a>是禅波罗蜜。<a id="a-Ew"></a>三藏本生中，<a id="a-Ex"></a>赞叹解脱，<a id="a-Ey"></a>布施、<a id="a-Ez"></a>忍辱、<a id="a-F0"></a>精进，<a id="a-F1"></a>即是三波罗蜜。<a id="a-F2"></a>如是等种种因缘，<a id="a-F3"></a>舍般若波罗蜜，<a id="a-F4"></a>于声闻经中求萨婆若。<a id="a-F5"></a>如人欲得坚实好木，<a id="a-F6"></a>舍其根茎而取枝叶，<a id="a-F7"></a>虽是木名而不中用。</p>
  <p id="aF8">复次，<a id="a-F9"></a>般若波罗蜜是三藏根本。<a id="a-FA"></a>得般若波罗蜜已，<a id="a-FB"></a>为度众生故说余事，<a id="a-FC"></a>是故名枝叶。</p>
  <p id="aFD">复次，<a id="a-FE"></a>声闻经中，<a id="a-FF"></a>虽说诸法实相而不了了；<a id="a-FG"></a>般若波罗蜜经中，<a id="a-FH"></a>分明显现，<a id="a-FI"></a>易见易得。<a id="a-FJ"></a>如人攀缘枝叶则坠落，<a id="a-FK"></a>若捉茎干则坚固。<a id="a-FL"></a>若执声闻经，<a id="a-FM"></a>则堕小乘中；<a id="a-FN"></a>若持般若波罗蜜，<a id="a-FO"></a>易得无上道。<a id="a-FP"></a>是故说舍根茎，<a id="a-FQ"></a>取枝叶。</p>
  <p id="aFR">问曰：<a id="a-FS"></a>三十七品、<a id="a-FT"></a>三解脱门，<a id="a-FU"></a>般若经中亦有，<a id="a-FV"></a>今何以故但名声闻、<a id="a-FW"></a>辟支佛经？</p>
  <p id="aFX">答曰：<a id="a-FY"></a>摩诃衍中虽有是法，<a id="a-FZ"></a>与毕竟空合，<a id="a-Fa"></a>心无所著，<a id="a-Fb"></a>以不舍萨婆若、<a id="a-Fc"></a>大悲心，<a id="a-Fd"></a>为一切众生故说；<a id="a-Fe"></a>声闻经则不尔，<a id="a-Ff"></a>为小乘证故。</p>
  <p id="aFg">复次，<a id="a-Fh"></a>菩萨行般若波罗蜜故，<a id="a-Fi"></a>能成就世间、<a id="a-Fj"></a>出世间法；<a id="a-Fk"></a>是故菩萨若求佛，<a id="a-Fl"></a>应当学般若波罗蜜。<a id="a-Fm"></a>譬如狗为主守备，<a id="a-Fn"></a>应从主索食，<a id="a-Fo"></a>而反于奴客求。<a id="a-Fp"></a>菩萨亦如是，<a id="a-Fq"></a>狗喻行者，<a id="a-Fr"></a>般若波罗蜜喻主人；<a id="a-Fs"></a>般若中有种种利益，<a id="a-Ft"></a>而舍求余经。<a id="a-Fu"></a>佛欲令分明易见，<a id="a-Fv"></a>故说譬喻。<a id="a-Fw"></a>象、<a id="a-Fx"></a>大海、<a id="a-Fy"></a>帝释殿，<a id="a-Fz"></a>转轮圣王、<a id="a-G0"></a>无价宝，<a id="a-G1"></a>亦如是。</p>
  <p id="aG2">问曰：<a id="a-G3"></a>五欲生五盖，<a id="a-G4"></a>以五盖覆智慧故，<a id="a-G5"></a>不应乐说。<a id="a-G6"></a>何以故乐说余六波罗蜜，<a id="a-G7"></a>乃至无上道，<a id="a-G8"></a>而言不如法？</p>
  <p id="aG9">答曰：<a id="a-GA"></a>不如法者，<a id="a-GB"></a>不如般若波罗蜜实相。<a id="a-GC"></a>般若波罗蜜实相中，<a id="a-GD"></a>无定相法，<a id="a-GE"></a>云何可乐说？<a id="a-GF"></a>若有定相，<a id="a-GG"></a>则心著乐说。<a id="a-GH"></a>诸佛及菩萨，<a id="a-GI"></a>以大悲心故，<a id="a-GJ"></a>为众生说法，<a id="a-GK"></a>不著语言；<a id="a-GL"></a>用无所得法，<a id="a-GM"></a>示众生毕竟空相般若波罗蜜。<a id="a-GN"></a>是人书、<a id="a-GO"></a>读、<a id="a-GP"></a>诵等，<a id="a-GQ"></a>以染著心取六尘相，<a id="a-GR"></a>乃至无上道，<a id="a-GS"></a>故言不如法。</p>
  <p id="aGT">问曰：<a id="a-GU"></a>若般若波罗蜜毕竟空，<a id="a-GV"></a>无所有法，<a id="a-GW"></a>不可书、<a id="a-GX"></a>读、<a id="a-GY"></a>诵等，<a id="a-GZ"></a>如是，<a id="a-Ga"></a>则不应有魔事？</p>
  <p id="aGb">答曰：<a id="a-Gc"></a>毕竟空无所有，<a id="a-Gd"></a>亦非般若波罗蜜相。<a id="a-Ge"></a>何以故是魔事？<a id="a-Gf"></a>此中说：<a id="a-Gg"></a>若是人知无所有，<a id="a-Gh"></a>是般若波罗蜜相，<a id="a-Gi"></a>即是魔事。<a id="a-Gj"></a>若用文字书般若波罗蜜，<a id="a-Gk"></a>自知我书般若波罗蜜，<a id="a-Gl"></a>有此著心，<a id="a-Gm"></a>即是魔事。<a id="a-Gn"></a>若人知般若波罗蜜相，<a id="a-Go"></a>不以著心书、<a id="a-Gp"></a>读、<a id="a-Gq"></a>诵等，<a id="a-Gr"></a>若有来破者，<a id="a-Gs"></a>是为破般若波罗蜜。</p>
  <p id="aGt">复次，<a id="a-Gu"></a>内有烦恼魔，<a id="a-Gv"></a>外有天子魔，<a id="a-Gw"></a>是二事因缘故，<a id="a-Gx"></a>书般若波罗蜜，<a id="a-Gy"></a>乃至修行时，<a id="a-Gz"></a>坏般若波罗蜜。<a id="a-H0"></a>念起者，<a id="a-H1"></a>所谓念此国土不安隐，<a id="a-H2"></a>彼国土丰乐；<a id="a-H3"></a>聚落、<a id="a-H4"></a>城邑、<a id="a-H5"></a>方，<a id="a-H6"></a>亦如是。<a id="a-H7"></a>或闻谤毁其师，<a id="a-H8"></a>舍般若波罗蜜，<a id="a-H9"></a>欲助师除灭恶名；<a id="a-HA"></a>或闻父母疾病、<a id="a-HB"></a>官事；<a id="a-HC"></a>或念贼恐怖，<a id="a-HD"></a>欲发心诣余处；<a id="a-HE"></a>旃陀罗亦如是。<a id="a-HF"></a>与贼、<a id="a-HG"></a>旃陀罗共住，<a id="a-HH"></a>则发瞋恚；<a id="a-HI"></a>与众女、<a id="a-HJ"></a>淫女共住故，<a id="a-HK"></a>淫欲心发。<a id="a-HL"></a>如是等种种因缘，<a id="a-HM"></a>破坏般若波罗蜜。<a id="a-HN"></a>菩萨觉知，<a id="a-HO"></a>当莫念莫说。<a id="a-HP"></a>或书般若波罗蜜时，<a id="a-HQ"></a>钝根者于多恭敬供养事中爱著，<a id="a-HR"></a>自念我能书、<a id="a-HS"></a>能随行故；<a id="a-HT"></a>有是著、<a id="a-HU"></a>是利养即是魔事。<a id="a-HV"></a>或有利根者，<a id="a-HW"></a>魔或思惟：<a id="a-HX"></a>是菩萨不著世间乐，<a id="a-HY"></a>一心受般若波罗蜜，<a id="a-HZ"></a>此人不可沮坏，<a id="a-Ha"></a>我今当以声闻深经转其心，<a id="a-Hb"></a>使成阿罗汉。<a id="a-Hc"></a>佛言：<a id="a-Hd"></a>声闻经虽深，<a id="a-He"></a>不应贪著；<a id="a-Hf"></a>譬如烧燃金丸，<a id="a-Hg"></a>色虽妙，<a id="a-Hh"></a>不可捉。<a id="a-Hi"></a>若菩萨无方便，<a id="a-Hj"></a>不大利根，<a id="a-Hk"></a>得是经欢喜，<a id="a-Hl"></a>是空、<a id="a-Hm"></a>无相、<a id="a-Hn"></a>无作，<a id="a-Ho"></a>尽苦本，<a id="a-Hp"></a>何复过是？<a id="a-Hq"></a>便舍般若波罗蜜，<a id="a-Hr"></a>亦是魔事。<a id="a-Hs"></a>何以故？<a id="a-Ht"></a>此中佛说因缘，<a id="a-Hu"></a>于般若波罗蜜中，<a id="a-Hv"></a>广说诸菩萨摩诃萨方便道，<a id="a-Hw"></a>所谓观声闻、<a id="a-Hx"></a>辟支佛道而不证，<a id="a-Hy"></a>以大悲心行三解脱门故。<a id="a-Hz"></a>譬如人以酥和毒，<a id="a-I0"></a>毒势则歇，<a id="a-I1"></a>不能害人；<a id="a-I2"></a>般若亦如是，<a id="a-I3"></a>菩萨于般若中，<a id="a-I4"></a>求无上道易得，<a id="a-I5"></a>于余经则难，<a id="a-I6"></a>如但服毒，<a id="a-I7"></a>是故不应从声闻经中求菩萨道。</p>
  <p data-pb></p>
  <h2 id="aI8">释两不和合品第四十七之上</h2>
  <p id="aI9">【经】“复次，<a id="a-IA"></a>须菩提，<a id="a-IB"></a>听法人欲书持般若波罗蜜，<a id="a-IC"></a>读诵、<a id="a-ID"></a>问义、<a id="a-IE"></a>正忆念，<a id="a-IF"></a>说法人懈惰，<a id="a-IG"></a>不欲为说，<a id="a-IH"></a>当知是菩萨摩诃萨魔事。<a id="a-II"></a>须菩提，<a id="a-IJ"></a>说法之人心不懈惰，<a id="a-IK"></a>欲令书持般若波罗蜜，<a id="a-IL"></a>听法者不欲受之，<a id="a-IM"></a>二心不和，<a id="a-IN"></a>当知是为魔事。</p>
  <p id="aIO">“复次，<a id="a-IP"></a>须菩提，<a id="a-IQ"></a>听法人若欲书持般若波罗蜜，<a id="a-IR"></a>读诵乃至正忆念；<a id="a-IS"></a>说法者欲至他方，<a id="a-IT"></a>当知是为魔事。<a id="a-IU"></a>须菩提，<a id="a-IV"></a>说法人欲令书持般若波罗蜜；<a id="a-IW"></a>听法者欲至他方，<a id="a-IX"></a>二心不和，<a id="a-IY"></a>当知是为魔事。</p>
  <p id="aIZ">“复次，<a id="a-Ia"></a>须菩提，<a id="a-Ib"></a>说法人贵重布施，<a id="a-Ic"></a>衣服、<a id="a-Id"></a>饮食，<a id="a-Ie"></a>卧具、<a id="a-If"></a>医药、<a id="a-Ig"></a>资生之物；<a id="a-Ih"></a>听法人少欲知足，<a id="a-Ii"></a>行远离行，<a id="a-Ij"></a>摄念精进，<a id="a-Ik"></a>一心智慧，<a id="a-Il"></a>两不和合，<a id="a-Im"></a>不得书般若波罗蜜，<a id="a-In"></a>受持、<a id="a-Io"></a>读诵、<a id="a-Ip"></a>问义、<a id="a-Iq"></a>正忆念，<a id="a-Ir"></a>当知是为魔事。<a id="a-Is"></a>须菩提，<a id="a-It"></a>说法人少欲知足，<a id="a-Iu"></a>行远离行，<a id="a-Iv"></a>摄念精进，<a id="a-Iw"></a>一心智慧；<a id="a-Ix"></a>听法者贵重布施，<a id="a-Iy"></a>衣服、<a id="a-Iz"></a>饮食，<a id="a-J0"></a>卧具、<a id="a-J1"></a>医药、<a id="a-J2"></a>资生之物，<a id="a-J3"></a>两不和合，<a id="a-J4"></a>不得书持般若波罗蜜，<a id="a-J5"></a>读诵、<a id="a-J6"></a>问义、<a id="a-J7"></a>正忆念，<a id="a-J8"></a>当知是为魔事。</p>
  <p id="aJ9">“复次，<a id="a-JA"></a>须菩提，<a id="a-JB"></a>说法者，<a id="a-JC"></a>受十二头陀：<a id="a-JD"></a>一、<a id="a-JE"></a>作阿兰若，<a id="a-JF"></a>二、<a id="a-JG"></a>常乞食，<a id="a-JH"></a>三、<a id="a-JI"></a>纳衣，<a id="a-JJ"></a>四、<a id="a-JK"></a>一坐食，<a id="a-JL"></a>五、<a id="a-JM"></a>节量食，<a id="a-JN"></a>六、<a id="a-JO"></a>中后不饮浆，<a id="a-JP"></a>七、<a id="a-JQ"></a>冢间住，<a id="a-JR"></a>八、<a id="a-JS"></a>树下住，<a id="a-JT"></a>九、<a id="a-JU"></a>露地住，<a id="a-JV"></a>十、<a id="a-JW"></a>常坐不卧，<a id="a-JX"></a>十一、<a id="a-JY"></a>次第乞食，<a id="a-JZ"></a>十二、<a id="a-Ja"></a>但三衣。<a id="a-Jb"></a>听法人不受十二头陀，<a id="a-Jc"></a>不作阿兰若乃至不受但三衣。<a id="a-Jd"></a>两不和合，<a id="a-Je"></a>不得书持般若波罗蜜，<a id="a-Jf"></a>读诵、<a id="a-Jg"></a>问义、<a id="a-Jh"></a>正忆念，<a id="a-Ji"></a>当知是为魔事。<a id="a-Jj"></a>须菩提，<a id="a-Jk"></a>听法者，<a id="a-Jl"></a>受十二头陀，<a id="a-Jm"></a>作阿兰若乃至受但三衣；<a id="a-Jn"></a>说法人不受十二头陀，<a id="a-Jo"></a>不作阿兰若乃至不受但三衣，<a id="a-Jp"></a>两不和合，<a id="a-Jq"></a>不得书持般若波罗蜜，<a id="a-Jr"></a>读诵、<a id="a-Js"></a>问义、<a id="a-Jt"></a>正忆念，<a id="a-Ju"></a>当知是为魔事。<a id="a-Jv"></a>”</p>
  <p id="aJw">【论】释曰：<a id="a-Jx"></a>一切有为法，<a id="a-Jy"></a>因缘和合故生，<a id="a-Jz"></a>众缘离则无；<a id="a-K0"></a>譬如钻燧求火，<a id="a-K1"></a>有钻、<a id="a-K2"></a>有母，<a id="a-K3"></a>二事因缘得火。<a id="a-K4"></a>书写般若，<a id="a-K5"></a>乃至正忆念，<a id="a-K6"></a>亦如是，<a id="a-K7"></a>内外因缘和合故生，<a id="a-K8"></a>所谓师、<a id="a-K9"></a>弟子，<a id="a-KA"></a>同心同事故，<a id="a-KB"></a>乃得书成。<a id="a-KC"></a>是故佛告须菩提：<a id="a-KD"></a>听法人信等五善根发故，<a id="a-KE"></a>欲书持般若，<a id="a-KF"></a>乃至正忆念；<a id="a-KG"></a>说法者五盖覆心故，<a id="a-KH"></a>不欲说。</p>
  <p id="aKI">问曰：<a id="a-KJ"></a>若五盖覆心故不欲说，<a id="a-KK"></a>何以作师？</p>
  <p id="aKL">答曰：<a id="a-KM"></a>是人著世间乐，<a id="a-KN"></a>不观空、<a id="a-KO"></a>无常，<a id="a-KP"></a>虽能心知口说，<a id="a-KQ"></a>不能自行；<a id="a-KR"></a>弟子虽必欲行而不能知故，<a id="a-KS"></a>更无余处，<a id="a-KT"></a>必咨此人。<a id="a-KU"></a>或时师悲心发故，<a id="a-KV"></a>欲令书持般若；<a id="a-KW"></a>弟子信等五善根钝不发故，<a id="a-KX"></a>著世间乐故，<a id="a-KY"></a>不欲受书持乃至正忆念。</p>
  <p id="aKZ">问曰：<a id="a-Ka"></a>若不欲受持，<a id="a-Kb"></a>何以名听法者？</p>
  <p id="aKc">答曰：<a id="a-Kd"></a>少多听受、<a id="a-Ke"></a>读诵，<a id="a-Kf"></a>不能究竟成就故，<a id="a-Kg"></a>但名听法。<a id="a-Kh"></a>若二人善心共同，<a id="a-Ki"></a>能得般若波罗蜜；<a id="a-Kj"></a>若不同则不能得，<a id="a-Kk"></a>是名魔事。<a id="a-Kl"></a>内烦恼发，<a id="a-Km"></a>外天子魔作因缘，<a id="a-Kn"></a>离是般若；<a id="a-Ko"></a>菩萨应觉是魔事，<a id="a-Kp"></a>防令不起。<a id="a-Kq"></a>若自失，<a id="a-Kr"></a>当具足；<a id="a-Ks"></a>若弟子失，<a id="a-Kt"></a>当教令得。</p>
  <p id="aKu">复次，<a id="a-Kv"></a>师或慈悲心薄，<a id="a-Kw"></a>舍弟子至他方，<a id="a-Kx"></a>或不宜水土、<a id="a-Ky"></a>四大不和，<a id="a-Kz"></a>或善法无所增益，<a id="a-L0"></a>或水旱不适，<a id="a-L1"></a>或土地荒乱，<a id="a-L2"></a>如是等种种因缘故至他方。<a id="a-L3"></a>弟子亦种种因缘不能追随。<a id="a-L4"></a>贵重利养者，<a id="a-L5"></a>如上五盖覆心等。</p>
  <p id="aL6">复次，<a id="a-L7"></a>是二人皆有信、<a id="a-L8"></a>有戒，<a id="a-L9"></a>而一人以十二头陀庄严戒，<a id="a-LA"></a>一人不能。</p>
  <p id="aLB">问曰：<a id="a-LC"></a>一人何以故不能？</p>
  <p id="aLD">答曰：<a id="a-LE"></a>佛所结戒，<a id="a-LF"></a>弟子受持。<a id="a-LG"></a>十二头陀不名为戒，<a id="a-LH"></a>能行则戒庄严；<a id="a-LI"></a>不能行，<a id="a-LJ"></a>不犯戒。<a id="a-LK"></a>譬如布施，<a id="a-LL"></a>能行则得福，<a id="a-LM"></a>不能行者无罪；<a id="a-LN"></a>头陀亦如是，<a id="a-LO"></a>是故两不和合，<a id="a-LP"></a>则是魔事。</p>
  <p id="aLQ">十二头陀者，<a id="a-LR"></a>行者以居家多恼乱故，<a id="a-LS"></a>舍父母、<a id="a-LT"></a>妻子、<a id="a-LU"></a>眷属，<a id="a-LV"></a>出家行道；<a id="a-LW"></a>而师徒、<a id="a-LX"></a>同学，<a id="a-LY"></a>还相结著，<a id="a-LZ"></a>心复娆乱；<a id="a-La"></a>是故受阿兰若法，<a id="a-Lb"></a>令身远离愦闹，<a id="a-Lc"></a>住于空闲。<a id="a-Ld"></a>远离者，<a id="a-Le"></a>最近三里，<a id="a-Lf"></a>能远益善。<a id="a-Lg"></a>得是身远离已，<a id="a-Lh"></a>亦当令心远离五欲、<a id="a-Li"></a>五盖。</p>
  <p id="aLj">若受请食，<a id="a-Lk"></a>若众僧食，<a id="a-Ll"></a>起诸漏因缘。<a id="a-Lm"></a>所以者何？<a id="a-Ln"></a>受请食者，<a id="a-Lo"></a>若得，<a id="a-Lp"></a>作是念：<a id="a-Lq"></a>我是福德好人故得。<a id="a-Lr"></a>若不得，<a id="a-Ls"></a>则嫌恨请者，<a id="a-Lt"></a>彼为无所别识，<a id="a-Lu"></a>不应请者请，<a id="a-Lv"></a>应请者不请；<a id="a-Lw"></a>或自鄙薄，<a id="a-Lx"></a>懊恼自责而生忧苦。<a id="a-Ly"></a>是贪忧法，<a id="a-Lz"></a>则能遮道。<a id="a-M0"></a>僧食者，<a id="a-M1"></a>入众中，<a id="a-M2"></a>当随众法，<a id="a-M3"></a>断事摈人，<a id="a-M4"></a>料理僧事，<a id="a-M5"></a>处分作使，<a id="a-M6"></a>心则散乱，<a id="a-M7"></a>妨废行道。<a id="a-M8"></a>有如是等恼乱事故，<a id="a-M9"></a>受常乞食法。</p>
  <p id="aMA">好衣因缘故，<a id="a-MB"></a>四方追逐，<a id="a-MC"></a>堕邪命中。<a id="a-MD"></a>若受人好衣，<a id="a-ME"></a>则生亲著，<a id="a-MF"></a>若不亲著，<a id="a-MG"></a>檀越则恨；<a id="a-MH"></a>若僧中得衣，<a id="a-MI"></a>如上说众中之过。<a id="a-MJ"></a>又好衣，<a id="a-MK"></a>是未得道者生贪著处。<a id="a-ML"></a>好衣因缘，<a id="a-MM"></a>招致贼难，<a id="a-MN"></a>或至夺命。<a id="a-MO"></a>有如是等患，<a id="a-MP"></a>故受弊纳衣法。</p>
  <p id="aMQ">行者作是念：<a id="a-MR"></a>求一食尚多有所妨，<a id="a-MS"></a>何况小食、<a id="a-MT"></a>中食、<a id="a-MU"></a>后食！<a id="a-MV"></a>若不自损，<a id="a-MW"></a>则失半日之功，<a id="a-MX"></a>不能一心行道。<a id="a-MY"></a>佛法为行道故，<a id="a-MZ"></a>不为益身，<a id="a-Ma"></a>如养马、<a id="a-Mb"></a>养猪；<a id="a-Mc"></a>是故断数数食，<a id="a-Md"></a>受一食法。</p>
  <p id="aMe">有人虽一食，<a id="a-Mf"></a>而贪心极啖，<a id="a-Mg"></a>腹胀气塞，<a id="a-Mh"></a>妨废行道，<a id="a-Mi"></a>是故受节量食法。<a id="a-Mj"></a>节量者，<a id="a-Mk"></a>略说；<a id="a-Ml"></a>随所能食，<a id="a-Mm"></a>三分留一分，<a id="a-Mn"></a>则身轻安隐，<a id="a-Mo"></a>易消无患，<a id="a-Mp"></a>于身无损，<a id="a-Mq"></a>则行道无废。<a id="a-Mr"></a>如经中舍利弗说：<a id="a-Ms"></a>我若食五口、<a id="a-Mt"></a>六口，<a id="a-Mu"></a>足之以水，<a id="a-Mv"></a>则足支身。<a id="a-Mw"></a>于秦人中食，<a id="a-Mx"></a>可十口许。</p>
  <p id="aMy">有人虽节量食，<a id="a-Mz"></a>过中饮浆，<a id="a-N0"></a>则心生乐著，<a id="a-N1"></a>求种种浆，<a id="a-N2"></a>果浆、<a id="a-N3"></a>蜜浆等，<a id="a-N4"></a>求欲无厌，<a id="a-N5"></a>不能一心修习善法。<a id="a-N6"></a>如马不著辔勒，<a id="a-N7"></a>左右啖草，<a id="a-N8"></a>不肯进路；<a id="a-N9"></a>若著辔勒，<a id="a-NA"></a>则啖草意断，<a id="a-NB"></a>随人意去，<a id="a-NC"></a>是故受中后不饮浆。</p>
  <p id="aND">无常、<a id="a-NE"></a>空观，<a id="a-NF"></a>是入佛法初门，<a id="a-NG"></a>能厌离三界。<a id="a-NH"></a>冢间常有悲啼哭声，<a id="a-NI"></a>死尸狼藉，<a id="a-NJ"></a>眼见无常，<a id="a-NK"></a>后或火烧，<a id="a-NL"></a>鸟兽所食，<a id="a-NM"></a>不久灭尽；<a id="a-NN"></a>因是尸观，<a id="a-NO"></a>一切法中易得无常相、<a id="a-NP"></a>空相。<a id="a-NQ"></a>又冢间住，<a id="a-NR"></a>若见死尸臭烂不净，<a id="a-NS"></a>易得九想观，<a id="a-NT"></a>是离欲初门，<a id="a-NU"></a>是故受冢间住法。</p>
  <p id="aNV">不净、<a id="a-NW"></a>无常等观已，<a id="a-NX"></a>得道事办，<a id="a-NY"></a>舍至树下；<a id="a-NZ"></a>或未得道者，<a id="a-Na"></a>心则不大厌，<a id="a-Nb"></a>取是相，<a id="a-Nc"></a>树下思惟：<a id="a-Nd"></a>如佛生时，<a id="a-Ne"></a>成道时，<a id="a-Nf"></a>转法轮时，<a id="a-Ng"></a>般涅槃时，<a id="a-Nh"></a>皆在树下。<a id="a-Ni"></a>行者随诸佛法，<a id="a-Nj"></a>常处树下。<a id="a-Nk"></a>如是等因缘故，<a id="a-Nl"></a>受树下坐法。</p>
  <p id="aNm">行者或观树下如半舍无异，<a id="a-Nn"></a>荫覆凉乐，<a id="a-No"></a>又生爱著，<a id="a-Np"></a>我所住者好，<a id="a-Nq"></a>彼树不如。<a id="a-Nr"></a>如是等生漏故，<a id="a-Ns"></a>至露地住。<a id="a-Nt"></a>作是思惟：<a id="a-Nu"></a>树下有二种过：<a id="a-Nv"></a>一者、<a id="a-Nw"></a>雨漏湿冷；<a id="a-Nx"></a>二者、<a id="a-Ny"></a>鸟屎污身，<a id="a-Nz"></a>毒虫所住。<a id="a-O0"></a>有如是等过，<a id="a-O1"></a>空地则无此患。<a id="a-O2"></a>露地住，<a id="a-O3"></a>则著衣、<a id="a-O4"></a>脱衣，<a id="a-O5"></a>随意快乐；<a id="a-O6"></a>月光遍照，<a id="a-O7"></a>空中明净，<a id="a-O8"></a>心易入空三昧。</p>
  <p id="aO9">身四仪中，<a id="a-OA"></a>坐为第一，<a id="a-OB"></a>食易消化，<a id="a-OC"></a>气息调和。<a id="a-OD"></a>求道者大事未办，<a id="a-OE"></a>诸烦恼贼常伺其便，<a id="a-OF"></a>不宜安卧；<a id="a-OG"></a>若行、<a id="a-OH"></a>若立，<a id="a-OI"></a>则心动难摄，<a id="a-OJ"></a>亦不可久，<a id="a-OK"></a>故受常坐法。</p>
  <p id="aOL">若欲睡时，<a id="a-OM"></a>胁不著席。<a id="a-ON"></a>行者不著于味，<a id="a-OO"></a>不轻众生，<a id="a-OP"></a>等心怜愍故，<a id="a-OQ"></a>次第乞食；<a id="a-OR"></a>不择贫富故，<a id="a-OS"></a>受次第乞食法。</p>
  <p id="aOT">行者少欲知足，<a id="a-OU"></a>衣趣盖形，<a id="a-OV"></a>不多不少故，<a id="a-OW"></a>受但三衣。<a id="a-OX"></a>白衣求乐故，<a id="a-OY"></a>多畜种种衣；<a id="a-OZ"></a>或有外道苦行故，<a id="a-Oa"></a>裸形无耻；<a id="a-Ob"></a>是故佛弟子舍二边，<a id="a-Oc"></a>处中道行。<a id="a-Od"></a>住处、<a id="a-Oe"></a>食处常用故事多；<a id="a-Of"></a>衣不须日日求，<a id="a-Og"></a>故略说。</p>
  <p id="aOh">是十二头陀，<a id="a-Oi"></a>佛意：<a id="a-Oj"></a>欲令弟子随道行，<a id="a-Ok"></a>舍世乐故，<a id="a-Ol"></a>赞十二头陀。<a id="a-Om"></a>是佛意，<a id="a-On"></a>常以头陀为本，<a id="a-Oo"></a>有因缘，<a id="a-Op"></a>不得已而听余事。<a id="a-Oq"></a>如转法轮时，<a id="a-Or"></a>五比丘初得道，<a id="a-Os"></a>白佛言：<a id="a-Ot"></a>我等著何等衣？<a id="a-Ou"></a>佛言：<a id="a-Ov"></a>应著纳衣。<a id="a-Ow"></a>又受戒法，<a id="a-Ox"></a>尽寿著纳衣，<a id="a-Oy"></a>乞食，<a id="a-Oz"></a>树下住，<a id="a-P0"></a>弊弃药。<a id="a-P1"></a>于古四圣种中，<a id="a-P2"></a>头陀即是三事。<a id="a-P3"></a>佛法唯以智慧为本，<a id="a-P4"></a>不以苦为先。<a id="a-P5"></a>是法皆助道、<a id="a-P6"></a>随道故，<a id="a-P7"></a>诸佛常赞叹。</p>
 </body>
</html>