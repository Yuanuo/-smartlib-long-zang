<!doctype html>
<html id="z3IBVFqtZ" data-ver="1983">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第二十二</h1>
  <h2 id="a2">释初品中八念之余</h2>
  <p id="a3">念法者，<a id="a-4"></a>如佛演说，<a id="a-5"></a>行者应念：<a id="a-6"></a>“是法巧出，<a id="a-7"></a>得今世果，<a id="a-8"></a>无热恼，<a id="a-9"></a>不待时，<a id="a-A"></a>能到善处，<a id="a-B"></a>通达无碍。<a id="a-C"></a>”</p>
  <p id="aD">巧出者，<a id="a-E"></a>二谛不相违故，<a id="a-F"></a>所谓世谛、<a id="a-G"></a>第一义谛，<a id="a-H"></a>智者不能坏，<a id="a-I"></a>愚者不起诤故。<a id="a-J"></a>是法亦离二边，<a id="a-K"></a>所谓若受五欲乐、<a id="a-L"></a>若受苦行；<a id="a-M"></a>复离二边，<a id="a-N"></a>若常、<a id="a-O"></a>若断，<a id="a-P"></a>若我、<a id="a-Q"></a>若无我，<a id="a-R"></a>若有、<a id="a-S"></a>若无，<a id="a-T"></a>如是等二边不著，<a id="a-U"></a>是名巧出。<a id="a-V"></a>诸外道辈自贵其法，<a id="a-W"></a>毁贱他法故，<a id="a-X"></a>不能巧出。</p>
  <p id="aY">得今世果者，<a id="a-Z"></a>离爱因缘世间种种苦，<a id="a-a"></a>离邪见因缘种种论议斗诤，<a id="a-b"></a>身心得安乐。<a id="a-c"></a>如佛说：</p>
  <p id="ad"></p>
  <p id="ae">“持戒者安乐，<a id="a-f"></a>身心不热恼，<a id="a-g"></a>卧安觉亦安，<a id="a-h"></a>名声亦远闻。<a id="a-i"></a>”</p>
  <p id="aj"></p>
  <p id="ak">复次，<a id="a-l"></a>此佛法中因缘展转生果，<a id="a-m"></a>所谓持戒清净故心不悔，<a id="a-n"></a>心不悔故生法欢喜，<a id="a-o"></a>法欢喜故身心快乐，<a id="a-p"></a>身心快乐故能摄心，<a id="a-q"></a>摄心故如实知，<a id="a-r"></a>如实知故得厌，<a id="a-s"></a>得厌故离欲，<a id="a-t"></a>离欲故得解脱，<a id="a-u"></a>得解脱果报得涅槃，<a id="a-v"></a>是名得今世果。<a id="a-w"></a>外道法空行苦，<a id="a-x"></a>无所得。<a id="a-y"></a>如阎浮阿罗汉得道时自说：</p>
  <p id="az"></p>
  <p id="a10">“我昔作外道，<a id="a-11"></a>五十有五年，<a id="a-12"></a>但食干牛屎，<a id="a-13"></a>裸形卧棘上。</p>
  <p id="a14"></p>
  <p id="a15">“我受如是辛苦，<a id="a-16"></a>竟无所得；<a id="a-17"></a>不如今得见佛闻法，<a id="a-18"></a>出家三月，<a id="a-19"></a>所作事办，<a id="a-1A"></a>得阿罗汉。<a id="a-1B"></a>”</p>
  <p id="a1C">以是故，<a id="a-1D"></a>知佛法得今世果。</p>
  <p id="a1E">问曰：<a id="a-1F"></a>若佛法得今世果，<a id="a-1G"></a>何以故佛诸弟子有无所得者？</p>
  <p id="a1H">答曰：<a id="a-1I"></a>行者能如佛所说，<a id="a-1J"></a>次第修行，<a id="a-1K"></a>无不得报。<a id="a-1L"></a>如病人随良医教，<a id="a-1M"></a>将和治法，<a id="a-1N"></a>病无不差；<a id="a-1O"></a>若不随佛教，<a id="a-1P"></a>不次第行，<a id="a-1Q"></a>破戒乱心，<a id="a-1R"></a>故无所得，<a id="a-1S"></a>非法不良也！</p>
  <p id="a1T">复次，<a id="a-1U"></a>诸未得道者，<a id="a-1V"></a>今世虽不得涅槃，<a id="a-1W"></a>后世得受福乐，<a id="a-1X"></a>渐次当得涅槃，<a id="a-1Y"></a>终不虚也。<a id="a-1Z"></a>如佛所说：<a id="a-1a"></a>“其有出家为涅槃者，<a id="a-1b"></a>若迟若疾，<a id="a-1c"></a>皆当得涅槃。<a id="a-1d"></a>”如是等能得今世果。</p>
  <p id="a1e">无热恼者，<a id="a-1f"></a>热恼有二种：<a id="a-1g"></a>身恼、<a id="a-1h"></a>心恼。<a id="a-1i"></a>身恼者，<a id="a-1j"></a>系缚牢狱，<a id="a-1k"></a>考掠、<a id="a-1l"></a>刑戮等；<a id="a-1m"></a>心恼者，<a id="a-1n"></a>淫欲、<a id="a-1o"></a>瞋恚、<a id="a-1p"></a>悭贪、<a id="a-1q"></a>嫉妒因缘故，<a id="a-1r"></a>生忧愁、<a id="a-1s"></a>怖畏等。<a id="a-1t"></a>此佛法中，<a id="a-1u"></a>持戒清净故，<a id="a-1v"></a>身无是系缚牢狱、<a id="a-1w"></a>考掠、<a id="a-1x"></a>刑戮等恼；<a id="a-1y"></a>心离五欲，<a id="a-1z"></a>除五盖，<a id="a-20"></a>得实道故，<a id="a-21"></a>无是淫欲、<a id="a-22"></a>瞋恚、<a id="a-23"></a>悭贪、<a id="a-24"></a>嫉妒、<a id="a-25"></a>邪疑等恼，<a id="a-26"></a>无恼故无热。</p>
  <p id="a27">复次，<a id="a-28"></a>无漏禅定生喜乐，<a id="a-29"></a>遍身受故，<a id="a-2A"></a>诸热则除。<a id="a-2B"></a>譬如人大热闷，<a id="a-2C"></a>得入清凉池中，<a id="a-2D"></a>冷然清了，<a id="a-2E"></a>无复热恼。</p>
  <p id="a2F">复次，<a id="a-2G"></a>诸烦恼若属见、<a id="a-2H"></a>若属爱，<a id="a-2I"></a>是名热；<a id="a-2J"></a>佛法中无此故，<a id="a-2K"></a>名无热恼。</p>
  <p id="a2L">不待时者，<a id="a-2M"></a>佛法不待时而行，<a id="a-2N"></a>亦不待时与果。<a id="a-2O"></a>外道法，<a id="a-2P"></a>日未出时受法，<a id="a-2Q"></a>日出时不受法；<a id="a-2R"></a>或有日出时受，<a id="a-2S"></a>日未出不受；<a id="a-2T"></a>有昼受、<a id="a-2U"></a>夜不受，<a id="a-2V"></a>有夜受、<a id="a-2W"></a>昼不受。<a id="a-2X"></a>佛法中无受待时，<a id="a-2Y"></a>随修八圣道时，<a id="a-2Z"></a>便得涅槃。<a id="a-2a"></a>譬如火得薪便燃，<a id="a-2b"></a>无漏智慧生时，<a id="a-2c"></a>便能烧诸烦恼，<a id="a-2d"></a>不待时也。</p>
  <p id="a2e">问曰：<a id="a-2f"></a>如佛说，<a id="a-2g"></a>有时药、<a id="a-2h"></a>时衣、<a id="a-2i"></a>时食；<a id="a-2j"></a>若人善根未熟，<a id="a-2k"></a>待时当得，<a id="a-2l"></a>何以言无时？</p>
  <p id="a2m">答曰：<a id="a-2n"></a>此时者，<a id="a-2o"></a>随世俗法，<a id="a-2p"></a>为佛法久住故，<a id="a-2q"></a>结时戒；<a id="a-2r"></a>若为修道得涅槃，<a id="a-2s"></a>及诸禅定、<a id="a-2t"></a>智慧微妙法，<a id="a-2u"></a>不待时也。<a id="a-2v"></a>诸外道法皆待时节，<a id="a-2w"></a>佛法但待因缘具足。<a id="a-2x"></a>若虽持戒、<a id="a-2y"></a>禅定，<a id="a-2z"></a>而智慧未成就，<a id="a-30"></a>不能成道；<a id="a-31"></a>若持戒、<a id="a-32"></a>禅定、<a id="a-33"></a>智慧皆成就，<a id="a-34"></a>便得果，<a id="a-35"></a>不复待时。</p>
  <p id="a36">复次，<a id="a-37"></a>久久得果名为时，<a id="a-38"></a>即时得不名时。<a id="a-39"></a>譬如好染一入便成；<a id="a-3A"></a>心净人亦如是，<a id="a-3B"></a>闻法即染，<a id="a-3C"></a>得法眼净，<a id="a-3D"></a>是名不待时。</p>
  <p id="a3E">能到善处者，<a id="a-3F"></a>是三十七无漏道法，<a id="a-3G"></a>能将人到涅槃；<a id="a-3H"></a>譬如入恒河，<a id="a-3I"></a>必得至大海。<a id="a-3J"></a>诸余外道法，<a id="a-3K"></a>非一切智人所说，<a id="a-3L"></a>邪见杂故，<a id="a-3M"></a>将至恶处；<a id="a-3N"></a>或将至天上，<a id="a-3O"></a>还堕受苦，<a id="a-3P"></a>皆无常故，<a id="a-3Q"></a>不名善处。</p>
  <p id="a3R">问曰：<a id="a-3S"></a>无有将去者，<a id="a-3T"></a>云何得将至善处？</p>
  <p id="a3U">答曰：<a id="a-3V"></a>虽无将去者，<a id="a-3W"></a>但诸法能将诸法去；<a id="a-3X"></a>无漏善五众断，<a id="a-3Y"></a>五众中强名众生，<a id="a-3Z"></a>将去入涅槃。<a id="a-3a"></a>如风吹尘，<a id="a-3b"></a>如水漂草；<a id="a-3c"></a>虽无将去者，<a id="a-3d"></a>而可有去。</p>
  <p id="a3e">复次，<a id="a-3f"></a>因缘和合无有作，<a id="a-3g"></a>亦无有将去者，<a id="a-3h"></a>而果报属因缘，<a id="a-3i"></a>不得自在，<a id="a-3j"></a>是即名为去。</p>
  <p id="a3k">通达无碍者，<a id="a-3l"></a>得佛法印故，<a id="a-3m"></a>通达无碍；<a id="a-3n"></a>如得王印，<a id="a-3o"></a>则无所留难。</p>
  <p id="a3p">问曰：<a id="a-3q"></a>何等是佛法印？</p>
  <p id="a3r">答曰：<a id="a-3s"></a>佛法印有三种：<a id="a-3t"></a>一者、<a id="a-3u"></a>一切有为法，<a id="a-3v"></a>念念生灭皆无常；<a id="a-3w"></a>二者、<a id="a-3x"></a>一切法无我；<a id="a-3y"></a>三者、<a id="a-3z"></a>寂灭涅槃。</p>
  <p id="a40">行者知三界皆是有为，<a id="a-41"></a>生灭作法，<a id="a-42"></a>先有今无，<a id="a-43"></a>今有后无，<a id="a-44"></a>念念生灭，<a id="a-45"></a>相续相似生故，<a id="a-46"></a>可得见知；<a id="a-47"></a>如流水、<a id="a-48"></a>灯焰、<a id="a-49"></a>长风，<a id="a-4A"></a>相似相续故，<a id="a-4B"></a>人以为一。<a id="a-4C"></a>众生于无常法中常颠倒故，<a id="a-4D"></a>谓去者常住，<a id="a-4E"></a>是名一切作法无常印。</p>
  <p id="a4F">一切法无我，<a id="a-4G"></a>诸法内无主、<a id="a-4H"></a>无作者、<a id="a-4I"></a>无知、<a id="a-4J"></a>无见、<a id="a-4K"></a>无生者、<a id="a-4L"></a>无造业者，<a id="a-4M"></a>一切法皆属因缘；<a id="a-4N"></a>属因缘故不自在，<a id="a-4O"></a>不自在故无我，<a id="a-4P"></a>我相不可得故。<a id="a-4Q"></a>如破我品中说，<a id="a-4R"></a>是名无我印。</p>
  <p id="a4S">问曰：<a id="a-4T"></a>何以故但作法无常，<a id="a-4U"></a>一切法无我？</p>
  <p id="a4V">答曰：<a id="a-4W"></a>不作法无因无缘故，<a id="a-4X"></a>不生不灭；<a id="a-4Y"></a>不生不灭故，<a id="a-4Z"></a>不名为无常。</p>
  <p id="a4a">复次，<a id="a-4b"></a>不作法中，<a id="a-4c"></a>不生心著颠倒；<a id="a-4d"></a>以是故，<a id="a-4e"></a>不说是无常，<a id="a-4f"></a>可说言无我。<a id="a-4g"></a>有人说：<a id="a-4h"></a>“神是常遍知相。<a id="a-4i"></a>”以是故，<a id="a-4j"></a>说一切法中无我。</p>
  <p id="a4k">寂灭者是涅槃，<a id="a-4l"></a>三毒、<a id="a-4m"></a>三衰火灭故，<a id="a-4n"></a>名为寂灭印。</p>
  <p id="a4o">问曰：<a id="a-4p"></a>寂灭印中，<a id="a-4q"></a>何以但一法，<a id="a-4r"></a>不多说？</p>
  <p id="a4s">答曰：<a id="a-4t"></a>初印中说五众，<a id="a-4u"></a>二印中说一切法皆无我，<a id="a-4v"></a>第三印中说二印果，<a id="a-4w"></a>是名寂灭印。<a id="a-4x"></a>一切作法无常，<a id="a-4y"></a>则破我所外五欲等；<a id="a-4z"></a>若说无我，<a id="a-50"></a>破内我法；<a id="a-51"></a>我、<a id="a-52"></a>我所破故，<a id="a-53"></a>是名寂灭涅槃。<a id="a-54"></a>行者观作法无常，<a id="a-55"></a>便生厌世苦；<a id="a-56"></a>既知厌苦，<a id="a-57"></a>存著观主，<a id="a-58"></a>谓能作是观，<a id="a-59"></a>以是故有第二法印，<a id="a-5A"></a>知一切无我。<a id="a-5B"></a>于五众、<a id="a-5C"></a>十二入、<a id="a-5D"></a>十八界、<a id="a-5E"></a>十二因缘中，<a id="a-5F"></a>内外分别推求，<a id="a-5G"></a>观主不可得；<a id="a-5H"></a>不可得故，<a id="a-5I"></a>是一切法无我。<a id="a-5J"></a>作如是知已，<a id="a-5K"></a>不作戏论，<a id="a-5L"></a>无所依止，<a id="a-5M"></a>但归于灭，<a id="a-5N"></a>以是故说寂灭涅槃印。</p>
  <p id="a5O">问曰：<a id="a-5P"></a>摩诃衍中说诸法不生不灭，<a id="a-5Q"></a>一相所谓无相，<a id="a-5R"></a>此中云何说一切有为作法无常名为法印？<a id="a-5S"></a>二法云何不相违？</p>
  <p id="a5T">答曰：<a id="a-5U"></a>观无常，<a id="a-5V"></a>即是观空因缘；<a id="a-5W"></a>如观色念念无常，<a id="a-5X"></a>即知为空。<a id="a-5Y"></a>过去色灭坏，<a id="a-5Z"></a>不可见故，<a id="a-5a"></a>无色相；<a id="a-5b"></a>未来色不生，<a id="a-5c"></a>无作无用，<a id="a-5d"></a>不可见故，<a id="a-5e"></a>无色相；<a id="a-5f"></a>现在色亦无住，<a id="a-5g"></a>不可见、<a id="a-5h"></a>不可分别知故，<a id="a-5i"></a>无色相。<a id="a-5j"></a>无色相即是空，<a id="a-5k"></a>空即是无生无灭。<a id="a-5l"></a>无生无灭及生灭，<a id="a-5m"></a>其实是一，<a id="a-5n"></a>说有广略。</p>
  <p id="a5o">问曰：<a id="a-5p"></a>过去、<a id="a-5q"></a>未来色，<a id="a-5r"></a>不可见故，<a id="a-5s"></a>无色相；<a id="a-5t"></a>现在色住时可见，<a id="a-5u"></a>云何言无色相？</p>
  <p id="a5v">答曰：<a id="a-5w"></a>现在色亦无住时，<a id="a-5x"></a>如四念处中说：<a id="a-5y"></a>若法后见坏相，<a id="a-5z"></a>当知初生时坏相，<a id="a-60"></a>以随逐微细故不识。<a id="a-61"></a>如人著屐，<a id="a-62"></a>若初日新而无有故，<a id="a-63"></a>后应常新，<a id="a-64"></a>不应有故。<a id="a-65"></a>若无故应是常，<a id="a-66"></a>常故无罪无福，<a id="a-67"></a>无罪无福故，<a id="a-68"></a>则道俗法乱。</p>
  <p id="a69">复次，<a id="a-6A"></a>生灭相常随作法，<a id="a-6B"></a>无有住时；<a id="a-6C"></a>若有住时，<a id="a-6D"></a>则无生灭。<a id="a-6E"></a>以是故，<a id="a-6F"></a>现在色无有住。<a id="a-6G"></a>住中亦有生灭，<a id="a-6H"></a>是一念中住，<a id="a-6I"></a>亦是有为法故，<a id="a-6J"></a>是名通达无碍。<a id="a-6K"></a>如是应念法。</p>
  <p id="a6L">复次，<a id="a-6M"></a>法有二种：<a id="a-6N"></a>一者、<a id="a-6O"></a>佛所演说三藏、<a id="a-6P"></a>十二部、<a id="a-6Q"></a>八万四千法聚；<a id="a-6R"></a>二者、<a id="a-6S"></a>佛所说法义，<a id="a-6T"></a>所谓持戒、<a id="a-6U"></a>禅定、<a id="a-6V"></a>智慧、<a id="a-6W"></a>八圣道及解脱果、<a id="a-6X"></a>涅槃等。<a id="a-6Y"></a>行者先当念佛所演说，<a id="a-6Z"></a>次当念法义。<a id="a-6a"></a>念佛所演说者，<a id="a-6b"></a>佛语美妙，<a id="a-6c"></a>皆真实，<a id="a-6d"></a>有大饶益。<a id="a-6e"></a>佛所演说，<a id="a-6f"></a>亦深亦浅：<a id="a-6g"></a>观实相故深，<a id="a-6h"></a>巧说故浅；<a id="a-6i"></a>重语无失，<a id="a-6j"></a>各各有义故。<a id="a-6k"></a>佛所演说住四处，<a id="a-6l"></a>有四种功德庄严：<a id="a-6m"></a>一、<a id="a-6n"></a>慧处，<a id="a-6o"></a>二、<a id="a-6p"></a>谛处，<a id="a-6q"></a>三、<a id="a-6r"></a>舍处，<a id="a-6s"></a>四、<a id="a-6t"></a>灭处。<a id="a-6u"></a>有四种答，<a id="a-6v"></a>故不可坏：<a id="a-6w"></a>一、<a id="a-6x"></a>定答，<a id="a-6y"></a>二、<a id="a-6z"></a>解答，<a id="a-70"></a>三、<a id="a-71"></a>反问答，<a id="a-72"></a>四、<a id="a-73"></a>置答。<a id="a-74"></a>佛所演说，<a id="a-75"></a>或时听而遮，<a id="a-76"></a>或时遮而听，<a id="a-77"></a>或听而不遮，<a id="a-78"></a>或遮而不听，<a id="a-79"></a>此四皆顺从无违。<a id="a-7A"></a>佛说得诸法相故，<a id="a-7B"></a>无戏论；<a id="a-7C"></a>有义理说故，<a id="a-7D"></a>破有、<a id="a-7E"></a>无论。<a id="a-7F"></a>佛演说随顺第一义，<a id="a-7G"></a>虽说世间法亦无咎，<a id="a-7H"></a>与二谛不相违故。<a id="a-7I"></a>随顺利益说，<a id="a-7J"></a>于清净人中为美妙；<a id="a-7K"></a>于不净人中为苦恶；<a id="a-7L"></a>于美语、<a id="a-7M"></a>苦语中，<a id="a-7N"></a>亦无过罪。<a id="a-7O"></a>佛语皆随善法，<a id="a-7P"></a>亦不著善法。<a id="a-7Q"></a>虽是垢法怨家，<a id="a-7R"></a>亦不以为高；<a id="a-7S"></a>虽种种有所诃，<a id="a-7T"></a>亦无有诃罪；<a id="a-7U"></a>虽种种赞法，<a id="a-7V"></a>亦无所依止。<a id="a-7W"></a>佛言说中，<a id="a-7X"></a>亦无增无减，<a id="a-7Y"></a>或略或广。<a id="a-7Z"></a>佛语初善，<a id="a-7a"></a>久久研求亦善。<a id="a-7b"></a>佛语虽多，<a id="a-7c"></a>义味不薄：<a id="a-7d"></a>虽种种杂语，<a id="a-7e"></a>义亦不乱；<a id="a-7f"></a>虽能引人心，<a id="a-7g"></a>亦不令人生爱著；<a id="a-7h"></a>虽殊异高显，<a id="a-7i"></a>亦不令人畏难；<a id="a-7j"></a>虽遍有所到，<a id="a-7k"></a>凡小人亦不能解。<a id="a-7l"></a>佛语如是有种种希有事：<a id="a-7m"></a>能令人衣毛为竖，<a id="a-7n"></a>流汗气满，<a id="a-7o"></a>身体战惧；<a id="a-7p"></a>亦能令诸天心厌，<a id="a-7q"></a>声满十方，<a id="a-7r"></a>六种震地；<a id="a-7s"></a>亦能令人于无始世界所坚著者能令舍，<a id="a-7t"></a>所不坚著者能令乐。<a id="a-7u"></a>佛语，<a id="a-7v"></a>罪恶人闻之，<a id="a-7w"></a>自有罪故，<a id="a-7x"></a>忧怖热恼；<a id="a-7y"></a>善一心精进入道人闻，<a id="a-7z"></a>如服甘露味，<a id="a-80"></a>初亦好，<a id="a-81"></a>中亦好，<a id="a-82"></a>后亦好。</p>
  <p id="a83">复次，<a id="a-84"></a>多会众中，<a id="a-85"></a>各各欲有所闻，<a id="a-86"></a>佛以一言答，<a id="a-87"></a>各各得解，<a id="a-88"></a>各各自见佛独为我说。<a id="a-89"></a>于大众中虽有远近，<a id="a-8A"></a>闻者声无增减，<a id="a-8B"></a>满三千大千世界，<a id="a-8C"></a>乃至十方无量世界，<a id="a-8D"></a>应度者闻，<a id="a-8E"></a>不应度者不闻。<a id="a-8F"></a>譬如雷霆震地，<a id="a-8G"></a>聋者不闻，<a id="a-8H"></a>听者得悟。<a id="a-8I"></a>如是种种念佛言语，<a id="a-8J"></a>何等是法义？<a id="a-8K"></a>信、<a id="a-8L"></a>戒、<a id="a-8M"></a>舍、<a id="a-8N"></a>闻、<a id="a-8O"></a>定、<a id="a-8P"></a>慧等为道诸善法及三法印，<a id="a-8Q"></a>如通达中说。<a id="a-8R"></a>一切有为法无常，<a id="a-8S"></a>一切法无我，<a id="a-8T"></a>寂灭涅槃，<a id="a-8U"></a>是名佛法义。<a id="a-8V"></a>是三印，<a id="a-8W"></a>一切论议师所不能坏，<a id="a-8X"></a>虽种种多有所说，<a id="a-8Y"></a>亦无能转诸法性者；<a id="a-8Z"></a>如冷相无能转令热。<a id="a-8a"></a>诸法性不可坏，<a id="a-8b"></a>假使人能伤虚空，<a id="a-8c"></a>是诸法印如法不可坏。<a id="a-8d"></a>圣人知是三种法相，<a id="a-8e"></a>于一切依止邪见各斗诤处得离。<a id="a-8f"></a>譬如有目人见群盲诤种种色相，<a id="a-8g"></a>愍而笑之，<a id="a-8h"></a>不与共诤。</p>
  <p id="a8i">问曰：<a id="a-8j"></a>佛说声闻法有四种实，<a id="a-8k"></a>摩诃衍中有一实，<a id="a-8l"></a>今何以说三实？</p>
  <p id="a8m">答曰：<a id="a-8n"></a>佛说三种实法印，<a id="a-8o"></a>广说则四种，<a id="a-8p"></a>略说则一种。<a id="a-8q"></a>无常即是苦谛、<a id="a-8r"></a>集谛、<a id="a-8s"></a>道谛；<a id="a-8t"></a>说无我则一切法；<a id="a-8u"></a>说寂灭涅槃，<a id="a-8v"></a>即是尽谛。</p>
  <p id="a8w">复次，<a id="a-8x"></a>有为法无常，<a id="a-8y"></a>念念生灭故，<a id="a-8z"></a>皆属因缘，<a id="a-90"></a>无有自在；<a id="a-91"></a>无有自在故无我；<a id="a-92"></a>无常、<a id="a-93"></a>无我、<a id="a-94"></a>无相故心不著，<a id="a-95"></a>无相不著故，<a id="a-96"></a>即是寂灭涅槃。<a id="a-97"></a>以是故，<a id="a-98"></a>摩诃衍法中，<a id="a-99"></a>虽说一切法不生不灭，<a id="a-9A"></a>一相所谓无相，<a id="a-9B"></a>无相即寂灭涅槃。<a id="a-9C"></a>是念法三昧，<a id="a-9D"></a>缘智缘尽，<a id="a-9E"></a>诸菩萨及辟支佛功德。</p>
  <p id="a9F">问曰：<a id="a-9G"></a>何以故念佛，<a id="a-9H"></a>但缘佛身中无学诸功德？<a id="a-9I"></a>念僧三昧，<a id="a-9J"></a>缘佛弟子身中诸学无学法？<a id="a-9K"></a>余残善无漏法，<a id="a-9L"></a>皆念法三昧所缘？</p>
  <p id="a9M">答曰：<a id="a-9N"></a>迦旃延尼子如是说。<a id="a-9O"></a>摩诃衍人说：<a id="a-9P"></a>“三世十方诸佛，<a id="a-9Q"></a>及诸佛从初发意乃至法尽，<a id="a-9R"></a>于其中间所作功德神力，<a id="a-9S"></a>皆是念佛三昧所缘。<a id="a-9T"></a>”如佛所说及所说法义；<a id="a-9U"></a>从一句一偈，<a id="a-9V"></a>乃至八万四千法聚，<a id="a-9W"></a>信、<a id="a-9X"></a>戒、<a id="a-9Y"></a>舍、<a id="a-9Z"></a>闻、<a id="a-9a"></a>定、<a id="a-9b"></a>智慧等诸善法，<a id="a-9c"></a>乃至无余涅槃，<a id="a-9d"></a>皆是念法三昧所缘。<a id="a-9e"></a>诸菩萨、<a id="a-9f"></a>辟支佛及声闻众，<a id="a-9g"></a>除佛余残一切圣众及诸功德，<a id="a-9h"></a>是念僧三昧所缘。<a id="a-9i"></a>念僧者，<a id="a-9j"></a>是佛弟子众，<a id="a-9k"></a>戒众具足，<a id="a-9l"></a>禅定众、<a id="a-9m"></a>智慧众、<a id="a-9n"></a>解脱众、<a id="a-9o"></a>解脱知见众具足；<a id="a-9p"></a>四双八辈，<a id="a-9q"></a>应受供养恭敬礼事，<a id="a-9r"></a>是世间无上福田。<a id="a-9s"></a>行者应念如佛所赞僧：<a id="a-9t"></a>若声闻僧，<a id="a-9u"></a>若辟支佛僧，<a id="a-9v"></a>若菩萨僧功德。<a id="a-9w"></a>是圣僧五众具足，<a id="a-9x"></a>如上说。</p>
  <p id="a9y">问曰：<a id="a-9z"></a>先以五众赞佛，<a id="a-A0"></a>云何复以五众赞僧？</p>
  <p id="aA1">答曰：<a id="a-A2"></a>随弟子所得五众而赞具足。<a id="a-A3"></a>具足有二种：<a id="a-A4"></a>一者、<a id="a-A5"></a>实具足，<a id="a-A6"></a>二者、<a id="a-A7"></a>名具足。<a id="a-A8"></a>如弟子所可应得者，<a id="a-A9"></a>尽得而赞，<a id="a-AA"></a>是名具足；<a id="a-AB"></a>如佛所得而赞，<a id="a-AC"></a>是实具足。</p>
  <p id="aAD">复次，<a id="a-AE"></a>为欲异于外道出家众、<a id="a-AF"></a>在家众故，<a id="a-AG"></a>作如是赞。<a id="a-AH"></a>外道在家众，<a id="a-AI"></a>赞其富贵、<a id="a-AJ"></a>豪尊、<a id="a-AK"></a>势力；<a id="a-AL"></a>出家众，<a id="a-AM"></a>赞其邪见苦行，<a id="a-AN"></a>染著智慧，<a id="a-AO"></a>执论诤竞。<a id="a-AP"></a>念僧众中，<a id="a-AQ"></a>或有持戒、<a id="a-AR"></a>禅定、<a id="a-AS"></a>智慧等，<a id="a-AT"></a>少不足称，<a id="a-AU"></a>以是故佛自赞弟子众，<a id="a-AV"></a>一切功德根本住处，<a id="a-AW"></a>戒众具足，<a id="a-AX"></a>乃至解脱知见众具足。<a id="a-AY"></a>住是戒众中不倾动，<a id="a-AZ"></a>引禅定弓，<a id="a-Aa"></a>放智慧箭，<a id="a-Ab"></a>破诸烦恼贼，<a id="a-Ac"></a>得解脱，<a id="a-Ad"></a>于是解脱中生知见。<a id="a-Ae"></a>譬如健人先安足，<a id="a-Af"></a>挽弓放箭，<a id="a-Ag"></a>能破怨敌，<a id="a-Ah"></a>得出二怖，<a id="a-Ai"></a>免罪于王，<a id="a-Aj"></a>拔难于阵；<a id="a-Ak"></a>决了知见，<a id="a-Al"></a>贼已破灭，<a id="a-Am"></a>心生欢喜，<a id="a-An"></a>是故以五众赞。</p>
  <p id="aAo">应供养者，<a id="a-Ap"></a>五众功德具足故。<a id="a-Aq"></a>如富贵、<a id="a-Ar"></a>豪势之人，<a id="a-As"></a>人所宗敬；<a id="a-At"></a>佛弟子众亦如是，<a id="a-Au"></a>有净戒、<a id="a-Av"></a>禅定、<a id="a-Aw"></a>智慧、<a id="a-Ax"></a>财富解脱，<a id="a-Ay"></a>解脱知见势力故，<a id="a-Az"></a>应供养恭敬、<a id="a-B0"></a>合掌礼事。<a id="a-B1"></a>世间无上福田者，<a id="a-B2"></a>施主有二种：<a id="a-B3"></a>贫者、<a id="a-B4"></a>富者。<a id="a-B5"></a>贫者礼事、<a id="a-B6"></a>恭敬、<a id="a-B7"></a>迎送而得果报；<a id="a-B8"></a>富者亦能恭敬、<a id="a-B9"></a>礼事、<a id="a-BA"></a>迎送，<a id="a-BB"></a>又以财物供养而得果报，<a id="a-BC"></a>是故名为世间无上福田。<a id="a-BD"></a>譬如良田，<a id="a-BE"></a>耕治调柔，<a id="a-BF"></a>以时下种，<a id="a-BG"></a>溉灌丰渥，<a id="a-BH"></a>所获必多。<a id="a-BI"></a>众僧福田亦复如是，<a id="a-BJ"></a>以智慧犁耕，<a id="a-BK"></a>出结使根，<a id="a-BL"></a>以四无量心磨治调柔；<a id="a-BM"></a>诸檀越下信施谷子，<a id="a-BN"></a>溉以念施恭敬、<a id="a-BO"></a>清净心水，<a id="a-BP"></a>若今世、<a id="a-BQ"></a>若后世得无量世间乐，<a id="a-BR"></a>及得三乘果。<a id="a-BS"></a>如薄拘罗比丘，<a id="a-BT"></a>鞞婆尸佛时，<a id="a-BU"></a>以一诃梨勒果供养众僧，<a id="a-BV"></a>九十一劫天上人中受福乐果，<a id="a-BW"></a>常无疾病；<a id="a-BX"></a>今值释迦牟尼佛，<a id="a-BY"></a>出家漏尽，<a id="a-BZ"></a>得阿罗汉。<a id="a-Ba"></a>如沙门二十亿耳，<a id="a-Bb"></a>鞞婆尸佛时，<a id="a-Bc"></a>作一房舍，<a id="a-Bd"></a>以物覆地，<a id="a-Be"></a>供养众僧，<a id="a-Bf"></a>九十一劫天上人中受福乐果，<a id="a-Bg"></a>足不蹈地；<a id="a-Bh"></a>生时足下毛长二寸，<a id="a-Bi"></a>柔软净好；<a id="a-Bj"></a>父见欢喜，<a id="a-Bk"></a>与二十亿两金；<a id="a-Bl"></a>见佛闻法，<a id="a-Bm"></a>得阿罗汉，<a id="a-Bn"></a>于诸弟子中精进第一。<a id="a-Bo"></a>如是等少施得大果报，<a id="a-Bp"></a>是故名世间无上福田。<a id="a-Bq"></a>僧中有四双八辈者，<a id="a-Br"></a>佛所以说世间无上福田，<a id="a-Bs"></a>以有此八辈圣人故，<a id="a-Bt"></a>名无上福田。</p>
  <p id="aBu">问曰：<a id="a-Bv"></a>如佛告给孤独居士，<a id="a-Bw"></a>世间福田应供养者有二种：<a id="a-Bx"></a>若学人、<a id="a-By"></a>若无学人。<a id="a-Bz"></a>学人十八，<a id="a-C0"></a>无学人有九，<a id="a-C1"></a>今此中何以故但说八？</p>
  <p id="aC2">答曰：<a id="a-C3"></a>彼广说故十八及九，<a id="a-C4"></a>今此略说故八；<a id="a-C5"></a>彼二十七圣人，<a id="a-C6"></a>此八皆摄。<a id="a-C7"></a>信行、<a id="a-C8"></a>法行，<a id="a-C9"></a>或向须陀洹摄，<a id="a-CA"></a>或向斯陀含摄，<a id="a-CB"></a>或向阿那含摄；<a id="a-CC"></a>家家，<a id="a-CD"></a>向斯陀含摄；<a id="a-CE"></a>一种，<a id="a-CF"></a>向阿那含摄；<a id="a-CG"></a>五阿那含，<a id="a-CH"></a>向阿罗汉摄；<a id="a-CI"></a>信行、<a id="a-CJ"></a>法行入思惟道，<a id="a-CK"></a>名信解脱、<a id="a-CL"></a>见得，<a id="a-CM"></a>是信解脱、<a id="a-CN"></a>见得，<a id="a-CO"></a>十五学人摄；<a id="a-CP"></a>九种福田，<a id="a-CQ"></a>阿罗汉摄。</p>
  <p id="aCR">复次，<a id="a-CS"></a>行者应念僧，<a id="a-CT"></a>“僧是我趣涅槃之真伴”，<a id="a-CU"></a>一戒、<a id="a-CV"></a>一见，<a id="a-CW"></a>如是应欢喜，<a id="a-CX"></a>一心恭敬，<a id="a-CY"></a>顺从无违。<a id="a-CZ"></a>“我先伴种种众恶，<a id="a-Ca"></a>妻子、<a id="a-Cb"></a>奴婢，<a id="a-Cc"></a>人民等，<a id="a-Cd"></a>是入三恶道伴；<a id="a-Ce"></a>今得圣人伴，<a id="a-Cf"></a>安隐至涅槃。<a id="a-Cg"></a>”佛如医王，<a id="a-Ch"></a>法如良药，<a id="a-Ci"></a>僧如瞻病人。<a id="a-Cj"></a>“我当得清净持戒、<a id="a-Ck"></a>正忆念，<a id="a-Cl"></a>如佛所说法药，<a id="a-Cm"></a>我当顺从。<a id="a-Cn"></a>僧是我断诸结病中一因缘，<a id="a-Co"></a>所谓瞻病人。<a id="a-Cp"></a>”是故当念僧。</p>
  <p id="aCq">复次，<a id="a-Cr"></a>僧有无量戒、<a id="a-Cs"></a>禅定、<a id="a-Ct"></a>智慧等具足，<a id="a-Cu"></a>其德不可测量。<a id="a-Cv"></a>如一富贵长者信乐僧，<a id="a-Cw"></a>白僧执事人：<a id="a-Cx"></a>“我次第请僧于舍食。<a id="a-Cy"></a>”日日次请，<a id="a-Cz"></a>乃至沙弥。<a id="a-D0"></a>执事不听沙弥受请。<a id="a-D1"></a>诸沙弥言：<a id="a-D2"></a>“以何意故不听沙弥？<a id="a-D3"></a>”答言：<a id="a-D4"></a>“以檀越不喜请年少故。<a id="a-D5"></a>”便说偈言：</p>
  <p id="aD6"></p>
  <p id="aD7">“须发白如雪，<a id="a-D8"></a>齿落皮肉皱，<a id="a-D9"></a>偻步形体羸，<a id="a-DA"></a>乐请如是辈。<a id="a-DB"></a>”</p>
  <p id="aDC"></p>
  <p id="aDD">诸沙弥等皆是大阿罗汉，<a id="a-DE"></a>如打师子头，<a id="a-DF"></a>欻然从座起而说偈言：</p>
  <p id="aDG">“檀越无智人，<a id="a-DH"></a>见形不取德；<a id="a-DI"></a>舍是少年相，<a id="a-DJ"></a>但取老瘦黑！<a id="a-DK"></a>”</p>
  <p id="aDL">上尊耆年之相者，<a id="a-DM"></a>如佛说偈：</p>
  <p id="aDN"></p>
  <p id="aDO">“所谓长老相，<a id="a-DP"></a>不必以年耆，<a id="a-DQ"></a>形瘦须发白，<a id="a-DR"></a>空老内无德。</p>
  <p id="aDS">能舍罪福果，<a id="a-DT"></a>精进行梵行，<a id="a-DU"></a>已离一切法，<a id="a-DV"></a>是名为长老。<a id="a-DW"></a>”</p>
  <p id="aDX"></p>
  <p id="aDY">是时诸沙弥复作是念：<a id="a-DZ"></a>“我等不应坐观此檀越品量僧好恶。<a id="a-Da"></a>”即复说偈：</p>
  <p id="aDb"></p>
  <p id="aDc">“赞叹呵骂中，<a id="a-Dd"></a>我等心虽一。<a id="a-De"></a>是人毁佛法，<a id="a-Df"></a>不应不教诲！</p>
  <p id="aDg">当疾到其舍，<a id="a-Dh"></a>以法教语之。<a id="a-Di"></a>我等不度者，<a id="a-Dj"></a>是则为弃物！<a id="a-Dk"></a>”</p>
  <p id="aDl"></p>
  <p id="aDm">即时诸沙弥自变其身皆成老年，<a id="a-Dn"></a>须发白如雪，<a id="a-Do"></a>秀眉垂覆眼，<a id="a-Dp"></a>皮皱如波浪，<a id="a-Dq"></a>其脊曲如弓，<a id="a-Dr"></a>两手负杖行，<a id="a-Ds"></a>次第而受请；<a id="a-Dt"></a>举身皆振掉，<a id="a-Du"></a>行止不自安，<a id="a-Dv"></a>譬如白杨树，<a id="a-Dw"></a>随风而动摇。<a id="a-Dx"></a>檀越见此辈，<a id="a-Dy"></a>欢喜迎入坐，<a id="a-Dz"></a>坐已须臾顷，<a id="a-E0"></a>还复年少形。<a id="a-E1"></a>檀越惊怖言：</p>
  <p id="aE2"></p>
  <p id="aE3">“如是耆老相，<a id="a-E4"></a>还变成少身，<a id="a-E5"></a>如服还年药，<a id="a-E6"></a>是事何由然？<a id="a-E7"></a>”</p>
  <p id="aE8"></p>
  <p id="aE9">诸沙弥言：<a id="a-EA"></a>“汝莫生疑畏，<a id="a-EB"></a>我等非非人。<a id="a-EC"></a>汝欲平量僧，<a id="a-ED"></a>是事甚可伤！<a id="a-EE"></a>我等相怜愍，<a id="a-EF"></a>故现如是化，<a id="a-EG"></a>汝当深识之，<a id="a-EH"></a>圣众不可量！<a id="a-EI"></a>如说：</p>
  <p id="aEJ"></p>
  <p id="aEK">“譬如以蚊嘴，<a id="a-EL"></a>犹可测海底；<a id="a-EM"></a>一切天与人，<a id="a-EN"></a>无能量僧者。</p>
  <p id="aEO">僧以功德贵，<a id="a-EP"></a>犹尚不分别；<a id="a-EQ"></a>而汝以年岁，<a id="a-ER"></a>称量诸大德！</p>
  <p id="aES">大小生于智，<a id="a-ET"></a>不在于老少；<a id="a-EU"></a>有智勤精进，<a id="a-EV"></a>虽少而是老；</p>
  <p id="aEW">懈怠无智慧，<a id="a-EX"></a>虽老而是少。<a id="a-EY"></a>汝今平量僧，<a id="a-EZ"></a>是则为大失！</p>
  <p id="aEa"></p>
  <p id="aEb">“如欲以一指测知大海底，<a id="a-Ec"></a>为智者之所笑！<a id="a-Ed"></a>汝不闻佛说：<a id="a-Ee"></a>‘四事虽小而不可轻？<a id="a-Ef"></a>太子虽小，<a id="a-Eg"></a>当为国王，<a id="a-Eh"></a>是不可轻；<a id="a-Ei"></a>蛇子虽小，<a id="a-Ej"></a>毒能杀人，<a id="a-Ek"></a>亦不可轻；<a id="a-El"></a>小火虽微，<a id="a-Em"></a>能烧山野，<a id="a-En"></a>又不可轻也；<a id="a-Eo"></a>沙弥虽小，<a id="a-Ep"></a>得圣神通，<a id="a-Eq"></a>最不可轻！<a id="a-Er"></a>又有四种人如庵罗果：<a id="a-Es"></a>生而似熟，<a id="a-Et"></a>熟而似生，<a id="a-Eu"></a>生而似生，<a id="a-Ev"></a>熟而似熟。<a id="a-Ew"></a>佛弟子亦如是：<a id="a-Ex"></a>有圣功德成就，<a id="a-Ey"></a>而威仪、<a id="a-Ez"></a>语言不似善人；<a id="a-F0"></a>有威仪、<a id="a-F1"></a>语言似善人，<a id="a-F2"></a>而圣功德不成就；<a id="a-F3"></a>有威仪、<a id="a-F4"></a>语言不似善人，<a id="a-F5"></a>圣功德未成就；<a id="a-F6"></a>有威仪、<a id="a-F7"></a>语言似如善人，<a id="a-F8"></a>而圣功德成就。<a id="a-F9"></a>’汝云何不念是言，<a id="a-FA"></a>而欲称量于僧？<a id="a-FB"></a>汝若欲毁僧，<a id="a-FC"></a>则为是自毁，<a id="a-FD"></a>汝为大失！<a id="a-FE"></a>已过事不可追，<a id="a-FF"></a>方来善心，<a id="a-FG"></a>除去诸疑悔，<a id="a-FH"></a>听我所说偈：</p>
  <p id="aFI"></p>
  <p id="aFJ">“圣众不可量，<a id="a-FK"></a>难以威仪知，<a id="a-FL"></a>不可以族姓，<a id="a-FM"></a>亦不以多闻，</p>
  <p id="aFN">亦不以威德，<a id="a-FO"></a>又不以耆年，<a id="a-FP"></a>亦不以严容，<a id="a-FQ"></a>复不以辩言。</p>
  <p id="aFR">圣众大海水，<a id="a-FS"></a>功德故甚深。</p>
  <p id="aFT">佛以百事赞是僧，<a id="a-FU"></a>施之虽少得果多，<a id="a-FV"></a>是第三宝声远闻，<a id="a-FW"></a>以是故应供养僧！</p>
  <p id="aFX">不应分别是老少，<a id="a-FY"></a>多知少闻及明闇；<a id="a-FZ"></a>如人观林不分别，<a id="a-Fa"></a>伊兰瞻卜及萨罗。</p>
  <p id="aFb">汝欲念僧当如是，<a id="a-Fc"></a>不应以愚分别圣。<a id="a-Fd"></a>摩诃迦葉出家时，<a id="a-Fe"></a>纳衣价值十万金，</p>
  <p id="aFf">欲作乞人下贱服，<a id="a-Fg"></a>更求粗弊不能得。<a id="a-Fh"></a>圣众僧中亦如是，<a id="a-Fi"></a>求索最下小福田，</p>
  <p id="aFj">能教施者十万倍，<a id="a-Fk"></a>更求不如不可得。</p>
  <p id="aFl">众僧大海中，<a id="a-Fm"></a>结戒为畔际；<a id="a-Fn"></a>若有破戒者，<a id="a-Fo"></a>终不在僧数；<a id="a-Fp"></a>譬如大海水，<a id="a-Fq"></a>不共死尸宿！<a id="a-Fr"></a>”</p>
  <p id="aFs"></p>
  <p id="aFt">檀越闻是事，<a id="a-Fu"></a>见是神通力，<a id="a-Fv"></a>身惊毛竖，<a id="a-Fw"></a>合掌白诸沙弥言：<a id="a-Fx"></a>“诸圣人，<a id="a-Fy"></a>我今忏悔！<a id="a-Fz"></a>我是凡夫人，<a id="a-G0"></a>心常怀罪，<a id="a-G1"></a>我有少疑，<a id="a-G2"></a>今欲请问。<a id="a-G3"></a>”而说偈言：</p>
  <p id="aG4"></p>
  <p id="aG5">“大德已过疑，<a id="a-G6"></a>我今得遭遇，<a id="a-G7"></a>若复不咨问，<a id="a-G8"></a>则是愚中愚！<a id="a-G9"></a>”</p>
  <p id="aGA"></p>
  <p id="aGB">诸沙弥言：<a id="a-GC"></a>“汝欲问者便问，<a id="a-GD"></a>我当以所闻答。<a id="a-GE"></a>”檀越问言：<a id="a-GF"></a>“于佛宝中信心清净，<a id="a-GG"></a>于僧宝中信心清净，<a id="a-GH"></a>何者福胜？<a id="a-GI"></a>”答言：<a id="a-GJ"></a>“我等初不见僧宝、<a id="a-GK"></a>佛宝有增减。<a id="a-GL"></a>何以故？<a id="a-GM"></a>佛一时舍婆提乞食，<a id="a-GN"></a>有婆罗门，<a id="a-GO"></a>姓婆罗埵逝，<a id="a-GP"></a>佛数数到其家乞食，<a id="a-GQ"></a>心作是念：<a id="a-GR"></a>‘是沙门何以来数数，<a id="a-GS"></a>如负其债？<a id="a-GT"></a>’佛时说偈：</p>
  <p id="aGU"></p>
  <p id="aGV">“‘时雨数数堕，<a id="a-GW"></a>五榖数数成；<a id="a-GX"></a>数数修福业，<a id="a-GY"></a>数数受果报。</p>
  <p id="aGZ">数数受生法，<a id="a-Ga"></a>故受数数死；<a id="a-Gb"></a>圣法数数成，<a id="a-Gc"></a>谁数数生死？<a id="a-Gd"></a>’</p>
  <p id="aGe"></p>
  <p id="aGf">“婆罗门闻是偈已，<a id="a-Gg"></a>作是念：<a id="a-Gh"></a>‘佛大圣人，<a id="a-Gi"></a>具知我心。<a id="a-Gj"></a>’惭愧取钵入舍，<a id="a-Gk"></a>盛满美食以奉上佛。<a id="a-Gl"></a>佛不受，<a id="a-Gm"></a>作是言：<a id="a-Gn"></a>‘我为说偈故得此食，<a id="a-Go"></a>我不食也！<a id="a-Gp"></a>’婆罗门言：<a id="a-Gq"></a>‘是食当与谁？<a id="a-Gr"></a>’佛言：<a id="a-Gs"></a>‘我不见天及人能消是食者。<a id="a-Gt"></a>汝持去，<a id="a-Gu"></a>置少草地，<a id="a-Gv"></a>著无虫水中！<a id="a-Gw"></a>’即如佛教，<a id="a-Gx"></a>持食著无虫水中，<a id="a-Gy"></a>水即大沸，<a id="a-Gz"></a>烟火俱出，<a id="a-H0"></a>如投大热铁。<a id="a-H1"></a>婆罗门见已惊怖言：<a id="a-H2"></a>‘未曾有也，<a id="a-H3"></a>乃至食中神力如是！<a id="a-H4"></a>’还到佛所，<a id="a-H5"></a>头面礼佛足忏悔，<a id="a-H6"></a>乞出家受戒。<a id="a-H7"></a>佛言：<a id="a-H8"></a>‘善来！<a id="a-H9"></a>’即时须发自堕，<a id="a-HA"></a>便成沙门，<a id="a-HB"></a>渐渐断结，<a id="a-HC"></a>得阿罗汉道。<a id="a-HD"></a>复有摩诃憍昙弥，<a id="a-HE"></a>以金色上下衣宝奉佛。<a id="a-HF"></a>佛知众僧堪能受用，<a id="a-HG"></a>告憍昙弥：<a id="a-HH"></a>‘以此上下衣与众僧。<a id="a-HI"></a>’以是故，<a id="a-HJ"></a>知佛宝、<a id="a-HK"></a>僧宝，<a id="a-HL"></a>福无多少。<a id="a-HM"></a>”</p>
  <p id="aHN">檀越言：<a id="a-HO"></a>“若为佛布施，<a id="a-HP"></a>僧能消能受；<a id="a-HQ"></a>何以故婆罗埵逝婆罗门食，<a id="a-HR"></a>佛不教令僧食？<a id="a-HS"></a>”诸沙弥答：<a id="a-HT"></a>“为显僧大力故。<a id="a-HU"></a>若不见食在水中有大神力者，<a id="a-HV"></a>无以知僧力为大！<a id="a-HW"></a>若为佛施物而僧得受，<a id="a-HX"></a>便知僧力为大。<a id="a-HY"></a>譬如药师欲试毒药，<a id="a-HZ"></a>先以与鸡，<a id="a-Ha"></a>鸡即时死，<a id="a-Hb"></a>然后自服，<a id="a-Hc"></a>乃知药之威力为大！<a id="a-Hd"></a>是故檀越当知：<a id="a-He"></a>若人爱敬佛，<a id="a-Hf"></a>亦当爱敬僧，<a id="a-Hg"></a>不当有分别，<a id="a-Hh"></a>同皆为宝故！<a id="a-Hi"></a>”</p>
  <p id="aHj">尔时，<a id="a-Hk"></a>檀越闻说是事，<a id="a-Hl"></a>欢喜言：<a id="a-Hm"></a>“我某甲从今日，<a id="a-Hn"></a>若有入僧数中，<a id="a-Ho"></a>若小若大，<a id="a-Hp"></a>一心信敬，<a id="a-Hq"></a>不敢分别！<a id="a-Hr"></a>”诸沙弥言：<a id="a-Hs"></a>“汝心信敬于无上福田，<a id="a-Ht"></a>不久当得道！<a id="a-Hu"></a>何以故？</p>
  <p id="aHv"></p>
  <p id="aHw">“多闻及持戒，<a id="a-Hx"></a>智慧禅定者，<a id="a-Hy"></a>皆入僧数中，<a id="a-Hz"></a>如万川归海！</p>
  <p id="aI0">譬如众药草，<a id="a-I1"></a>依止于雪山；<a id="a-I2"></a>百榖诸草木，<a id="a-I3"></a>皆依止于地；</p>
  <p id="aI4">一切诸善人，<a id="a-I5"></a>皆在僧数中！</p>
  <p id="aI6"></p>
  <p id="aI7">“复次，<a id="a-I8"></a>汝等曾闻佛为长鬼神将军赞三善男子：<a id="a-I9"></a>阿泥卢陀、<a id="a-IA"></a>难提、<a id="a-IB"></a>迦翅弥罗不？<a id="a-IC"></a>佛言：<a id="a-ID"></a>若一切世间天及人，<a id="a-IE"></a>一心念三善男子，<a id="a-IF"></a>长夜得无量利益。<a id="a-IG"></a>以是事故，<a id="a-IH"></a>倍当信敬僧！<a id="a-II"></a>是三人不名僧，<a id="a-IJ"></a>佛说念三人有如是果报，<a id="a-IK"></a>何况一心清净念僧？<a id="a-IL"></a>是故檀越当住力念僧、<a id="a-IM"></a>僧名。<a id="a-IN"></a>”如说偈：</p>
  <p id="aIO"></p>
  <p id="aIP">“是诸圣人众，<a id="a-IQ"></a>则为雄猛军，<a id="a-IR"></a>摧灭魔王贼，<a id="a-IS"></a>是伴至涅槃！<a id="a-IT"></a>”</p>
  <p id="aIU"></p>
  <p id="aIV">诸沙弥，<a id="a-IW"></a>为檀越种种说僧圣功德，<a id="a-IX"></a>檀越闻已，<a id="a-IY"></a>举家大小，<a id="a-IZ"></a>皆见四谛，<a id="a-Ia"></a>得须陀洹道。<a id="a-Ib"></a>以是因缘故，<a id="a-Ic"></a>应当一心念僧。</p>
  <p id="aId">念戒者，<a id="a-Ie"></a>戒有二种：<a id="a-If"></a>有漏戒、<a id="a-Ig"></a>无漏戒。<a id="a-Ih"></a>有漏复有二种：<a id="a-Ii"></a>一者、<a id="a-Ij"></a>律仪戒，<a id="a-Ik"></a>二者、<a id="a-Il"></a>定共戒。<a id="a-Im"></a>行者初学，<a id="a-In"></a>念是三种戒；<a id="a-Io"></a>学三种已，<a id="a-Ip"></a>但念无漏戒。<a id="a-Iq"></a>是律仪戒，<a id="a-Ir"></a>能令诸恶不得自在，<a id="a-Is"></a>枯朽折减。<a id="a-It"></a>禅定戒能遮诸烦恼。<a id="a-Iu"></a>何以故？<a id="a-Iv"></a>得内乐故，<a id="a-Iw"></a>不求世间乐。<a id="a-Ix"></a>无漏戒能拔诸恶烦恼根本。</p>
  <p id="aIy">问曰：<a id="a-Iz"></a>云何念戒？</p>
  <p id="aJ0">答曰：<a id="a-J1"></a>如先说念僧中，<a id="a-J2"></a>佛如医王，<a id="a-J3"></a>法如良药，<a id="a-J4"></a>僧如瞻病人，<a id="a-J5"></a>戒如服药禁忌。<a id="a-J6"></a>行者自念：<a id="a-J7"></a>“我若不随禁忌，<a id="a-J8"></a>三宝于我为无所益。<a id="a-J9"></a>又如导师指示好道，<a id="a-JA"></a>行者不用，<a id="a-JB"></a>导师无咎，<a id="a-JC"></a>以是故我应念戒。<a id="a-JD"></a>”</p>
  <p id="aJE">复次，<a id="a-JF"></a>是戒，<a id="a-JG"></a>一切善法之所住处，<a id="a-JH"></a>譬如百榖药木，<a id="a-JI"></a>依地而生。<a id="a-JJ"></a>持戒清净，<a id="a-JK"></a>能生长诸深禅定，<a id="a-JL"></a>实相智慧；<a id="a-JM"></a>亦是出家人之初门，<a id="a-JN"></a>一切出家人之所依仗，<a id="a-JO"></a>到涅槃之初因缘。<a id="a-JP"></a>如说持戒故心不悔，<a id="a-JQ"></a>乃至得解脱涅槃。</p>
  <p id="aJR">行者念清净戒、<a id="a-JS"></a>不缺戒、<a id="a-JT"></a>不破戒、<a id="a-JU"></a>不穿戒、<a id="a-JV"></a>不杂戒、<a id="a-JW"></a>自在戒、<a id="a-JX"></a>不著戒、<a id="a-JY"></a>智者所赞戒。<a id="a-JZ"></a>无诸瑕隙，<a id="a-Ja"></a>名为清净戒。<a id="a-Jb"></a>云何名不缺戒？<a id="a-Jc"></a>五众戒中除四重戒，<a id="a-Jd"></a>犯诸余重者是名缺，<a id="a-Je"></a>犯余罪是为破。<a id="a-Jf"></a>复次，<a id="a-Jg"></a>身罪名缺，<a id="a-Jh"></a>口罪名破。<a id="a-Ji"></a>复次，<a id="a-Jj"></a>大罪名缺，<a id="a-Jk"></a>小罪名破。<a id="a-Jl"></a>善心回向涅槃，<a id="a-Jm"></a>不令结使种种恶觉观得入，<a id="a-Jn"></a>是名不穿。<a id="a-Jo"></a>为涅槃，<a id="a-Jp"></a>为世间，<a id="a-Jq"></a>向二处，<a id="a-Jr"></a>是名为杂。<a id="a-Js"></a>随戒不随外缘，<a id="a-Jt"></a>如自在人无所系属，<a id="a-Ju"></a>持是净戒，<a id="a-Jv"></a>不为爱等所拘，<a id="a-Jw"></a>是为自在戒。<a id="a-Jx"></a>于戒不生爱慢等诸结使，<a id="a-Jy"></a>知戒实相，<a id="a-Jz"></a>亦不取是戒。<a id="a-K0"></a>若取是戒，<a id="a-K1"></a>譬如人在囹圄，<a id="a-K2"></a>桎梏所拘，<a id="a-K3"></a>虽得蒙赦，<a id="a-K4"></a>而复为金锁所系，<a id="a-K5"></a>人为恩爱烦恼所系，<a id="a-K6"></a>如在牢狱。<a id="a-K7"></a>虽得出家，<a id="a-K8"></a>爱著禁戒，<a id="a-K9"></a>如著金锁。<a id="a-KA"></a>行者若知戒是无漏因缘而不生著，<a id="a-KB"></a>是则解脱，<a id="a-KC"></a>无所系缚，<a id="a-KD"></a>是名不著戒。<a id="a-KE"></a>诸佛、<a id="a-KF"></a>菩萨、<a id="a-KG"></a>辟支佛及声闻所赞戒，<a id="a-KH"></a>若行是戒，<a id="a-KI"></a>用是戒，<a id="a-KJ"></a>是名智所赞戒。<a id="a-KK"></a>外道戒者，<a id="a-KL"></a>牛戒、<a id="a-KM"></a>鹿戒、<a id="a-KN"></a>狗戒、<a id="a-KO"></a>罗刹鬼戒、<a id="a-KP"></a>哑戒、<a id="a-KQ"></a>聋戒，<a id="a-KR"></a>如是等戒，<a id="a-KS"></a>智所不赞，<a id="a-KT"></a>唐苦无善报。<a id="a-KU"></a>复次，<a id="a-KV"></a>智所赞者，<a id="a-KW"></a>于三种戒中，<a id="a-KX"></a>无漏戒不破不坏，<a id="a-KY"></a>依此戒得实智慧，<a id="a-KZ"></a>是圣所赞戒。</p>
  <p id="aKa">无漏戒有三种，<a id="a-Kb"></a>如佛说正语、<a id="a-Kc"></a>正业、<a id="a-Kd"></a>正命。<a id="a-Ke"></a>是三业义，<a id="a-Kf"></a>如八圣道中说，<a id="a-Kg"></a>是中应广说。</p>
  <p id="aKh">问曰：<a id="a-Ki"></a>若持戒是禅定因缘，<a id="a-Kj"></a>禅定是智慧因缘，<a id="a-Kk"></a>八圣道中何以慧在前，<a id="a-Kl"></a>戒在中，<a id="a-Km"></a>定在后？</p>
  <p id="aKn">答曰：<a id="a-Ko"></a>行路之法，<a id="a-Kp"></a>应先以眼见道而后行，<a id="a-Kq"></a>行时当精勤；<a id="a-Kr"></a>精勤行时，<a id="a-Ks"></a>常念如导师所教，<a id="a-Kt"></a>念已一心进路，<a id="a-Ku"></a>不顺非道。<a id="a-Kv"></a>正见亦如是，<a id="a-Kw"></a>先以正智慧，<a id="a-Kx"></a>观五受众皆苦，<a id="a-Ky"></a>是名苦；<a id="a-Kz"></a>苦从爱等诸结使和合生，<a id="a-L0"></a>是名集；<a id="a-L1"></a>爱等结使灭，<a id="a-L2"></a>是名涅槃；<a id="a-L3"></a>如是等观八分，<a id="a-L4"></a>名为道，<a id="a-L5"></a>是名正见。<a id="a-L6"></a>行者是时，<a id="a-L7"></a>心定知世间虚妄可舍，<a id="a-L8"></a>涅槃实法可取，<a id="a-L9"></a>决定是事，<a id="a-LA"></a>是名正见。<a id="a-LB"></a>知见是事，<a id="a-LC"></a>心力未大，<a id="a-LD"></a>未能发行；<a id="a-LE"></a>思惟筹量，<a id="a-LF"></a>发动正见令得力，<a id="a-LG"></a>是名正思惟。<a id="a-LH"></a>智慧既发，<a id="a-LI"></a>欲以言宣故，<a id="a-LJ"></a>次正语、<a id="a-LK"></a>正业、<a id="a-LL"></a>正命戒。<a id="a-LM"></a>行时精进不懈，<a id="a-LN"></a>不令住色、<a id="a-LO"></a>无色定中，<a id="a-LP"></a>是名正方便。<a id="a-LQ"></a>用是正见观四谛，<a id="a-LR"></a>常念不忘：<a id="a-LS"></a>念一切烦恼是贼，<a id="a-LT"></a>应当舍；<a id="a-LU"></a>正见等是我真伴，<a id="a-LV"></a>应当随，<a id="a-LW"></a>是名正念。<a id="a-LX"></a>于四谛中摄心不散，<a id="a-LY"></a>不令向色、<a id="a-LZ"></a>无色定中，<a id="a-La"></a>一心向涅槃，<a id="a-Lb"></a>是名正定。<a id="a-Lc"></a>是初得善有漏，<a id="a-Ld"></a>名为暖法、<a id="a-Le"></a>顶法、<a id="a-Lf"></a>忍法中义。<a id="a-Lg"></a>次第增进，<a id="a-Lh"></a>初、<a id="a-Li"></a>中、<a id="a-Lj"></a>后心入无漏心中疾；<a id="a-Lk"></a>一心中具，<a id="a-Ll"></a>无有前后分别次第。<a id="a-Lm"></a>正见相应，<a id="a-Ln"></a>正思惟、<a id="a-Lo"></a>正方便、<a id="a-Lp"></a>正念、<a id="a-Lq"></a>正定，<a id="a-Lr"></a>三种戒随是五分行。<a id="a-Ls"></a>正见分别好丑利益为事；<a id="a-Lt"></a>正思惟发动正见为事；<a id="a-Lu"></a>正语等持是智慧诸功德，<a id="a-Lv"></a>不令散失；<a id="a-Lw"></a>正方便驱策令速进不息；<a id="a-Lx"></a>正念七事所应行者，<a id="a-Ly"></a>忆而不忘；<a id="a-Lz"></a>正定令心清净，<a id="a-M0"></a>不浊不乱，<a id="a-M1"></a>令正见七分得成。<a id="a-M2"></a>如无风房中灯，<a id="a-M3"></a>则照明了了。<a id="a-M4"></a>如是无漏戒，<a id="a-M5"></a>在八圣道中，<a id="a-M6"></a>亦为智者所赞。</p>
  <p id="aM7">问曰：<a id="a-M8"></a>无漏戒应为智者所赞，<a id="a-M9"></a>有漏戒何以赞？</p>
  <p id="aMA">答曰：<a id="a-MB"></a>有漏戒似无漏，<a id="a-MC"></a>随无漏同行因缘，<a id="a-MD"></a>是故智者合赞。<a id="a-ME"></a>如贼中有人叛来归我，<a id="a-MF"></a>彼虽是贼，<a id="a-MG"></a>今来向我，<a id="a-MH"></a>我当由之，<a id="a-MI"></a>可以破贼，<a id="a-MJ"></a>何可不念！<a id="a-MK"></a>诸烦恼贼在三界城中住，<a id="a-ML"></a>有漏戒善根，<a id="a-MM"></a>若暖法、<a id="a-MN"></a>顶法、<a id="a-MO"></a>忍法、<a id="a-MP"></a>世间第一法，<a id="a-MQ"></a>与余有漏法异故，<a id="a-MR"></a>行者受用。<a id="a-MS"></a>以是因缘故，<a id="a-MT"></a>破诸结使贼，<a id="a-MU"></a>得苦法忍无漏法财，<a id="a-MV"></a>以是故智者所赞。<a id="a-MW"></a>是名念戒。</p>
  <p id="aMX">念舍者，<a id="a-MY"></a>有二种舍：<a id="a-MZ"></a>一者、<a id="a-Ma"></a>施舍，<a id="a-Mb"></a>二者、<a id="a-Mc"></a>舍诸烦恼。<a id="a-Md"></a>施舍有二种：<a id="a-Me"></a>一者、<a id="a-Mf"></a>财施，<a id="a-Mg"></a>二者、<a id="a-Mh"></a>法施。<a id="a-Mi"></a>三种舍和合，<a id="a-Mj"></a>名为舍。<a id="a-Mk"></a>财施是一切善法根本故，<a id="a-Ml"></a>行者作是念：<a id="a-Mm"></a>“上四念因缘故，<a id="a-Mn"></a>得差烦恼病，<a id="a-Mo"></a>今以何因缘故得是四念？<a id="a-Mp"></a>则是先世、<a id="a-Mq"></a>今世，<a id="a-Mr"></a>于三宝中少有布施因缘故。<a id="a-Ms"></a>所以者何？<a id="a-Mt"></a>众生于无始世界中，<a id="a-Mu"></a>不知于三宝中布施故，<a id="a-Mv"></a>福皆尽灭。<a id="a-Mw"></a>是三宝有无量法，<a id="a-Mx"></a>是故施亦不尽，<a id="a-My"></a>必得涅槃。<a id="a-Mz"></a>”</p>
  <p id="aN0">复次，<a id="a-N1"></a>过去诸佛初发心时，<a id="a-N2"></a>皆以少多布施为因缘。<a id="a-N3"></a>如佛说：<a id="a-N4"></a>“是布施是初助道因缘。<a id="a-N5"></a>”</p>
  <p id="aN6">复次，<a id="a-N7"></a>人命无常，<a id="a-N8"></a>财物如电，<a id="a-N9"></a>若人不乞，<a id="a-NA"></a>犹尚应与，<a id="a-NB"></a>何况乞而不施？<a id="a-NC"></a>以是应施，<a id="a-ND"></a>作助道因缘。</p>
  <p id="aNE">复次，<a id="a-NF"></a>财物是种种烦恼罪业因缘；<a id="a-NG"></a>若持戒、<a id="a-NH"></a>禅定、<a id="a-NI"></a>智慧种种善法，<a id="a-NJ"></a>是涅槃因缘。<a id="a-NK"></a>以是故，<a id="a-NL"></a>财物常应自弃，<a id="a-NM"></a>何况好福田中而不布施？<a id="a-NN"></a>譬如有兄弟二人，<a id="a-NO"></a>各担十斤金行道中，<a id="a-NP"></a>更无余伴。<a id="a-NQ"></a>兄作是念：<a id="a-NR"></a>“我何以不杀弟取金？<a id="a-NS"></a>此旷路中人无知者！<a id="a-NT"></a>”弟复生念，<a id="a-NU"></a>欲杀兄取金。<a id="a-NV"></a>兄弟各有恶心，<a id="a-NW"></a>语言视占皆异。<a id="a-NX"></a>兄弟即自悟，<a id="a-NY"></a>还生悔心：<a id="a-NZ"></a>“我等非人，<a id="a-Na"></a>与禽兽何异？<a id="a-Nb"></a>同生兄弟，<a id="a-Nc"></a>而为少金故而生恶心！<a id="a-Nd"></a>”兄弟共至深水边，<a id="a-Ne"></a>兄以金投著水中，<a id="a-Nf"></a>弟言：<a id="a-Ng"></a>“善哉！<a id="a-Nh"></a>善哉！<a id="a-Ni"></a>”弟寻复弃金水中，<a id="a-Nj"></a>兄复言：<a id="a-Nk"></a>“善哉！<a id="a-Nl"></a>善哉！<a id="a-Nm"></a>”兄弟更互相问：<a id="a-Nn"></a>“何以言善哉？<a id="a-No"></a>”各答言：<a id="a-Np"></a>“我以此金故，<a id="a-Nq"></a>生不善心，<a id="a-Nr"></a>欲相危害，<a id="a-Ns"></a>今得弃之，<a id="a-Nt"></a>故言善哉！<a id="a-Nu"></a>”二辞各尔。<a id="a-Nv"></a>以是故知财为恶心因缘，<a id="a-Nw"></a>常应自舍！<a id="a-Nx"></a>何况施得大福而不布施？<a id="a-Ny"></a>如说偈：</p>
  <p id="aNz"></p>
  <p id="aO0">“施为行宝藏，<a id="a-O1"></a>亦为善亲友，<a id="a-O2"></a>始终相利益，<a id="a-O3"></a>无有能坏者。</p>
  <p id="aO4">施为好密盖，<a id="a-O5"></a>能遮饥渴雨；<a id="a-O6"></a>施为坚牢船，<a id="a-O7"></a>能渡贫穷海。</p>
  <p id="aO8">悭为凶衰相，<a id="a-O9"></a>为之生忧畏，<a id="a-OA"></a>洗之以施水，<a id="a-OB"></a>则为生福利。</p>
  <p id="aOC">悭惜不衣食，<a id="a-OD"></a>终身无欢乐，<a id="a-OE"></a>虽云有财物，<a id="a-OF"></a>与贫困无异！</p>
  <p id="aOG">悭人之室宅，<a id="a-OH"></a>譬如邱冢墓，<a id="a-OI"></a>求者远避之，<a id="a-OJ"></a>终无有向者。</p>
  <p id="aOK">如是悭贪人，<a id="a-OL"></a>智者所摈弃，<a id="a-OM"></a>命气虽未尽，<a id="a-ON"></a>与死等无异。</p>
  <p id="aOO">悭人无福慧，<a id="a-OP"></a>于施无坚要，<a id="a-OQ"></a>临当堕死坑，<a id="a-OR"></a>恋惜生懊恨；</p>
  <p id="aOS">涕泣当独去，<a id="a-OT"></a>忧悔火烧身。<a id="a-OU"></a>好施者安乐，<a id="a-OV"></a>终无有是苦。</p>
  <p id="aOW">人修布施者，<a id="a-OX"></a>名闻满十方，<a id="a-OY"></a>智者所爱敬，<a id="a-OZ"></a>入众无所畏，</p>
  <p id="aOa">命终生天上，<a id="a-Ob"></a>久必得涅槃！<a id="a-Oc"></a>”</p>
  <p id="aOd"></p>
  <p id="aOe">如是等种种诃悭贪，<a id="a-Of"></a>赞布施，<a id="a-Og"></a>是名念财施。</p>
  <p id="aOh">云何念法施？<a id="a-Oi"></a>行者作是念：<a id="a-Oj"></a>“法施利益甚大，<a id="a-Ok"></a>法施因缘故，<a id="a-Ol"></a>一切佛弟子等得道。<a id="a-Om"></a>”</p>
  <p id="aOn">复次，<a id="a-Oo"></a>佛说二种施中，<a id="a-Op"></a>法施为第一。<a id="a-Oq"></a>何以故？<a id="a-Or"></a>财施果报有量，<a id="a-Os"></a>法施果报无量；<a id="a-Ot"></a>财施欲界报，<a id="a-Ou"></a>法施三界报，<a id="a-Ov"></a>亦出三界报。<a id="a-Ow"></a>若不求名闻、<a id="a-Ox"></a>财利、<a id="a-Oy"></a>力势；<a id="a-Oz"></a>但为学佛道，<a id="a-P0"></a>宏大慈悲心，<a id="a-P1"></a>度众生生、<a id="a-P2"></a>老、<a id="a-P3"></a>病、<a id="a-P4"></a>死苦，<a id="a-P5"></a>是名清净法施。<a id="a-P6"></a>若不尔者，<a id="a-P7"></a>为如市易法。</p>
  <p id="aP8">复次，<a id="a-P9"></a>财施施多，<a id="a-PA"></a>财物减少；<a id="a-PB"></a>法施施多，<a id="a-PC"></a>法更增益。<a id="a-PD"></a>财施是无量世中旧法，<a id="a-PE"></a>法施圣法初来难得，<a id="a-PF"></a>名为新法。<a id="a-PG"></a>财施但能救诸饥渴、<a id="a-PH"></a>寒热等病，<a id="a-PI"></a>法施能除九十八诸烦恼等病。<a id="a-PJ"></a>如是等种种因缘，<a id="a-PK"></a>分别财施、<a id="a-PL"></a>法施，<a id="a-PM"></a>行者应念法施。</p>
  <p id="aPN">问曰：<a id="a-PO"></a>何等是法施？</p>
  <p id="aPP">答曰：<a id="a-PQ"></a>佛所说十二部经，<a id="a-PR"></a>清净心为福德与他说，<a id="a-PS"></a>是名法施。<a id="a-PT"></a>复有以神通力令人得道，<a id="a-PU"></a>亦名法施。<a id="a-PV"></a>如网明菩萨经中说：<a id="a-PW"></a>有人见佛光明得道者、<a id="a-PX"></a>生天者。<a id="a-PY"></a>如是等虽口不说，<a id="a-PZ"></a>令他得法故，<a id="a-Pa"></a>亦名法施。<a id="a-Pb"></a>是法施应观众生心性、<a id="a-Pc"></a>烦恼多少、<a id="a-Pd"></a>智慧利钝，<a id="a-Pe"></a>应随所利益而为说法；<a id="a-Pf"></a>譬如随病服药则有益。<a id="a-Pg"></a>有淫欲重，<a id="a-Ph"></a>有瞋恚重，<a id="a-Pi"></a>有愚痴重；<a id="a-Pj"></a>有两两杂，<a id="a-Pk"></a>三三杂。<a id="a-Pl"></a>淫重者为说不净观，<a id="a-Pm"></a>瞋重者为说慈心，<a id="a-Pn"></a>痴重者为说深因缘；<a id="a-Po"></a>两杂者说两观，<a id="a-Pp"></a>三杂者说三观。<a id="a-Pq"></a>若人不知病相，<a id="a-Pr"></a>错投药者，<a id="a-Ps"></a>病则为增。<a id="a-Pt"></a>若著众生相者，<a id="a-Pu"></a>为说但有五众，<a id="a-Pv"></a>此中无我；<a id="a-Pw"></a>若言无众生相者，<a id="a-Px"></a>即为说五众相续有，<a id="a-Py"></a>不令堕断灭故。<a id="a-Pz"></a>求富乐者，<a id="a-Q0"></a>为说布施；<a id="a-Q1"></a>欲生天者，<a id="a-Q2"></a>为说持戒；<a id="a-Q3"></a>人中多所贫乏者，<a id="a-Q4"></a>为说天上事；<a id="a-Q5"></a>恼患居家者，<a id="a-Q6"></a>为说出家法；<a id="a-Q7"></a>著钱财居家者，<a id="a-Q8"></a>为说在家五戒法；<a id="a-Q9"></a>若不乐世间，<a id="a-QA"></a>为说三法印，<a id="a-QB"></a>无常、<a id="a-QC"></a>无我、<a id="a-QD"></a>涅槃。<a id="a-QE"></a>依随经法，<a id="a-QF"></a>自演作义理，<a id="a-QG"></a>譬喻庄严法施，<a id="a-QH"></a>为众生说。<a id="a-QI"></a>如是等种种利益故，<a id="a-QJ"></a>当念法施。</p>
  <p id="aQK">舍烦恼者，<a id="a-QL"></a>三结乃至九十八使等，<a id="a-QM"></a>皆断除却，<a id="a-QN"></a>是名为舍。<a id="a-QO"></a>念舍是法，<a id="a-QP"></a>如舍毒蛇，<a id="a-QQ"></a>如舍桎梏，<a id="a-QR"></a>得安隐欢喜。</p>
  <p id="aQS">复次，<a id="a-QT"></a>念舍烦恼，<a id="a-QU"></a>亦入念法中。</p>
  <p id="aQV">问曰：<a id="a-QW"></a>若入念法中，<a id="a-QX"></a>今何以更说？</p>
  <p id="aQY">答曰：<a id="a-QZ"></a>舍诸烦恼，<a id="a-Qa"></a>是法微妙难得，<a id="a-Qb"></a>无上无量，<a id="a-Qc"></a>是故更别说。</p>
  <p id="aQd">复次，<a id="a-Qe"></a>念法与念舍异：<a id="a-Qf"></a>念法，<a id="a-Qg"></a>念佛法微妙，<a id="a-Qh"></a>诸法中第一；<a id="a-Qi"></a>念舍，<a id="a-Qj"></a>念诸烦恼罪恶，<a id="a-Qk"></a>舍之为快；<a id="a-Ql"></a>行相别，<a id="a-Qm"></a>是为异。<a id="a-Qn"></a>如是等种种因缘，<a id="a-Qo"></a>行者当念舍。<a id="a-Qp"></a>念舍者，<a id="a-Qq"></a>是初学禅智中，<a id="a-Qr"></a>畏生增上慢。</p>
  <p id="aQs">念天者，<a id="a-Qt"></a>有四天王天，<a id="a-Qu"></a>乃至他化自在天。</p>
  <p id="aQv">问曰：<a id="a-Qw"></a>佛弟子应一心念佛及佛法，<a id="a-Qx"></a>何以念天？</p>
  <p id="aQy">答曰：<a id="a-Qz"></a>知布施业因缘果报故，<a id="a-R0"></a>受天上富乐，<a id="a-R1"></a>以是因缘故念天。</p>
  <p id="aR2">复次，<a id="a-R3"></a>是八念，<a id="a-R4"></a>佛自说因缘。<a id="a-R5"></a>念天者应作是念：<a id="a-R6"></a>“有四天王天，<a id="a-R7"></a>是天五善法因缘故生彼中：<a id="a-R8"></a>信罪福，<a id="a-R9"></a>受持戒，<a id="a-RA"></a>闻善法，<a id="a-RB"></a>修布施，<a id="a-RC"></a>学智慧。<a id="a-RD"></a>我亦有是五法，<a id="a-RE"></a>以是故欢喜。<a id="a-RF"></a>”言天以是五法故，<a id="a-RG"></a>生富乐处，<a id="a-RH"></a>我亦有是；<a id="a-RI"></a>我欲生彼，<a id="a-RJ"></a>亦可得生；<a id="a-RK"></a>我以天福无常故不受，<a id="a-RL"></a>乃至他化自在天亦如是。</p>
  <p id="aRM">问曰：<a id="a-RN"></a>三界中清净天多，<a id="a-RO"></a>何以故但念欲天？</p>
  <p id="aRP">答曰：<a id="a-RQ"></a>声闻法中说念欲界天，<a id="a-RR"></a>摩诃衍中说念一切三界天。<a id="a-RS"></a>行者未得道时，<a id="a-RT"></a>或心著人间五欲，<a id="a-RU"></a>以是故佛说念天。<a id="a-RV"></a>若能断淫欲，<a id="a-RW"></a>则生上二界天中；<a id="a-RX"></a>若不能断淫欲，<a id="a-RY"></a>生六欲天中，<a id="a-RZ"></a>是中有妙细清净五欲；<a id="a-Ra"></a>佛虽不欲令人更生受五欲，<a id="a-Rb"></a>有众生不任入涅槃，<a id="a-Rc"></a>为是众生故说念天。<a id="a-Rd"></a>如国王子在高危处立，<a id="a-Re"></a>不可救护，<a id="a-Rf"></a>欲自投地；<a id="a-Rg"></a>王使人敷厚绵褥，<a id="a-Rh"></a>堕则不死，<a id="a-Ri"></a>差于堕地故。</p>
  <p id="aRj">复次，<a id="a-Rk"></a>有四种天：<a id="a-Rl"></a>名天、<a id="a-Rm"></a>生天、<a id="a-Rn"></a>净天、<a id="a-Ro"></a>净生天。<a id="a-Rp"></a>名天者，<a id="a-Rq"></a>如今国王名天子。<a id="a-Rr"></a>生天者，<a id="a-Rs"></a>从四王天乃至非有想非无想天。<a id="a-Rt"></a>净天者，<a id="a-Ru"></a>人中生诸圣人。<a id="a-Rv"></a>净生天者，<a id="a-Rw"></a>三界天中生诸圣人，<a id="a-Rx"></a>所谓须陀洹、<a id="a-Ry"></a>家家、<a id="a-Rz"></a>斯陀含、<a id="a-S0"></a>一种，<a id="a-S1"></a>或于天上得阿那含、<a id="a-S2"></a>阿罗汉道。<a id="a-S3"></a>净生天，<a id="a-S4"></a>色界中有五种阿那含，<a id="a-S5"></a>不还是间，<a id="a-S6"></a>即于彼得阿罗汉；<a id="a-S7"></a>无色界中一种阿那含，<a id="a-S8"></a>离色界生无色界，<a id="a-S9"></a>是中修无漏道，<a id="a-SA"></a>得阿罗汉入涅槃。<a id="a-SB"></a>念是二种天，<a id="a-SC"></a>生天、<a id="a-SD"></a>净生天。<a id="a-SE"></a>如是等天，<a id="a-SF"></a>是名念天。</p>
  <p id="aSG">念安那般那者，<a id="a-SH"></a>如禅经中说。</p>
  <p id="aSI">念死者，<a id="a-SJ"></a>有二种死：<a id="a-SK"></a>一者、<a id="a-SL"></a>自死，<a id="a-SM"></a>二者、<a id="a-SN"></a>他因缘死。<a id="a-SO"></a>是二种死，<a id="a-SP"></a>行者常念：<a id="a-SQ"></a>“是身若他不杀，<a id="a-SR"></a>必当自死；<a id="a-SS"></a>如是有为法中，<a id="a-ST"></a>不应弹指顷生信不死心。<a id="a-SU"></a>”是身一切时中皆有死，<a id="a-SV"></a>不待老，<a id="a-SW"></a>不应恃是种种忧恼凶衰身，<a id="a-SX"></a>生心望安隐不死，<a id="a-SY"></a>是心痴人所生。<a id="a-SZ"></a>身中四大各各相害，<a id="a-Sa"></a>如人持毒蛇箧，<a id="a-Sb"></a>云何智人以为安隐？<a id="a-Sc"></a>若出气保当还入，<a id="a-Sd"></a>入息保出，<a id="a-Se"></a>睡眠复得还觉，<a id="a-Sf"></a>是皆难必！<a id="a-Sg"></a>何以故？<a id="a-Sh"></a>是身内外多怨故。<a id="a-Si"></a>如说：</p>
  <p id="aSj"></p>
  <p id="aSk">“或有胎中死，<a id="a-Sl"></a>或有生时死，<a id="a-Sm"></a>或年壮时死，<a id="a-Sn"></a>或老至时死；</p>
  <p id="aSo">亦如果熟时，<a id="a-Sp"></a>种种因缘堕。<a id="a-Sq"></a>当求免离此，<a id="a-Sr"></a>死恶之怨贼，</p>
  <p id="aSs">是贼难可信，<a id="a-St"></a>舍时则安隐。<a id="a-Su"></a>假使大智人，<a id="a-Sv"></a>威德力无上，</p>
  <p id="aSw">无前亦无后，<a id="a-Sx"></a>于今无脱者。<a id="a-Sy"></a>亦无巧辞谢，<a id="a-Sz"></a>无请求得脱，</p>
  <p id="aT0">亦无捍挌处，<a id="a-T1"></a>可以得免者；<a id="a-T2"></a>亦非持净戒，<a id="a-T3"></a>精进可以脱；</p>
  <p id="aT4">死贼无怜愍，<a id="a-T5"></a>来时无避处！<a id="a-T6"></a>”</p>
  <p id="aT7"></p>
  <p id="aT8">是故行者不应于无常危脆命中而信望活。<a id="a-T9"></a>如佛为比丘说死想义：<a id="a-TA"></a>有一比丘偏袒白佛：<a id="a-TB"></a>“我能修是死想！<a id="a-TC"></a>”佛言：<a id="a-TD"></a>“汝云何修？<a id="a-TE"></a>”比丘言：<a id="a-TF"></a>“我不望过七岁活！<a id="a-TG"></a>”佛言：<a id="a-TH"></a>“汝为放逸修死想！<a id="a-TI"></a>”有比丘言：<a id="a-TJ"></a>“我不望过七月活！<a id="a-TK"></a>”有比丘言七日，<a id="a-TL"></a>有言六、<a id="a-TM"></a>五、<a id="a-TN"></a>四、<a id="a-TO"></a>三、<a id="a-TP"></a>二、<a id="a-TQ"></a>一日活，<a id="a-TR"></a>佛言：<a id="a-TS"></a>“汝等皆是放逸修死想！<a id="a-TT"></a>”有言从旦至食时，<a id="a-TU"></a>有言一食顷，<a id="a-TV"></a>佛言：<a id="a-TW"></a>“汝等亦是放逸修死想！<a id="a-TX"></a>”一比丘偏袒白佛：<a id="a-TY"></a>“我于出气不望入，<a id="a-TZ"></a>于入气不望出！<a id="a-Ta"></a>”佛言：<a id="a-Tb"></a>“真是修死想，<a id="a-Tc"></a>为不放逸比丘！<a id="a-Td"></a>”一切有为法，<a id="a-Te"></a>念念生灭，<a id="a-Tf"></a>住时甚少；<a id="a-Tg"></a>其犹如幻，<a id="a-Th"></a>欺诳无智。<a id="a-Ti"></a>行者如是等种种因缘念死想。</p>
  <p id="aTj">问曰：<a id="a-Tk"></a>法是三世诸佛师，<a id="a-Tl"></a>何以故念佛在前？<a id="a-Tm"></a>是八念云何有次第？</p>
  <p id="aTn">答曰：<a id="a-To"></a>是法虽是十方三世诸佛师，<a id="a-Tp"></a>佛能演出是法，<a id="a-Tq"></a>其功大故。<a id="a-Tr"></a>譬如雪山中有宝山，<a id="a-Ts"></a>宝山顶有如意珠，<a id="a-Tt"></a>种种宝物多有。<a id="a-Tu"></a>人欲上，<a id="a-Tv"></a>或有半道还者，<a id="a-Tw"></a>有近而还者。<a id="a-Tx"></a>有一大德国王，<a id="a-Ty"></a>怜愍众生，<a id="a-Tz"></a>为作大梯；<a id="a-U0"></a>人民大小，<a id="a-U1"></a>乃至七岁小儿，<a id="a-U2"></a>皆得上山，<a id="a-U3"></a>随意取如意珠等种种宝物。<a id="a-U4"></a>佛亦如是，<a id="a-U5"></a>世间诸法实相宝山，<a id="a-U6"></a>九十六种异道皆不能得，<a id="a-U7"></a>乃至梵天王求诸法实相亦不能得，<a id="a-U8"></a>何况余人？<a id="a-U9"></a>佛以大慈悲，<a id="a-UA"></a>怜愍众生故，<a id="a-UB"></a>具足六波罗蜜，<a id="a-UC"></a>得一切智慧方便，<a id="a-UD"></a>说十二部经、<a id="a-UE"></a>八万四千法聚梯；<a id="a-UF"></a>阿若憍陈如、<a id="a-UG"></a>舍利弗、<a id="a-UH"></a>目揵连、<a id="a-UI"></a>摩诃迦葉，<a id="a-UJ"></a>乃至七岁沙弥苏摩等，<a id="a-UK"></a>皆得诸无漏法，<a id="a-UL"></a>根、<a id="a-UM"></a>力、<a id="a-UN"></a>觉、<a id="a-UO"></a>道。<a id="a-UP"></a>实相虽妙，<a id="a-UQ"></a>一切众生皆蒙佛恩故得。<a id="a-UR"></a>以是故，<a id="a-US"></a>念佛在前，<a id="a-UT"></a>次第念法，<a id="a-UU"></a>次第念僧，<a id="a-UV"></a>僧随佛语，<a id="a-UW"></a>能解法故第三；<a id="a-UX"></a>余人不能解，<a id="a-UY"></a>僧能得解，<a id="a-UZ"></a>以是故称为宝。<a id="a-Ua"></a>人中宝者是佛，<a id="a-Ub"></a>九十六种道法中宝者是佛法，<a id="a-Uc"></a>一切众中宝者是僧。</p>
  <p id="aUd">复次，<a id="a-Ue"></a>以佛因缘故，<a id="a-Uf"></a>法出世间；<a id="a-Ug"></a>以法因缘故有僧。<a id="a-Uh"></a>行者念：<a id="a-Ui"></a>“我云何当得法宝，<a id="a-Uj"></a>得在僧数中？<a id="a-Uk"></a>”当除却一切粗细身口恶业，<a id="a-Ul"></a>是故次第说持戒。</p>
  <p id="aUm">复次，<a id="a-Un"></a>云何分别有七众？<a id="a-Uo"></a>以有戒故。<a id="a-Up"></a>欲除心恶，<a id="a-Uq"></a>破悭贪故念舍；<a id="a-Ur"></a>欲令受者得乐故破瞋恚；<a id="a-Us"></a>信福得果报故破邪见。<a id="a-Ut"></a>住持戒、<a id="a-Uu"></a>布施法中，<a id="a-Uv"></a>则为住十善道中，<a id="a-Uw"></a>离十不善道。<a id="a-Ux"></a>十善道有二种果：<a id="a-Uy"></a>若上行得净天中生，<a id="a-Uz"></a>中行得生天；<a id="a-V0"></a>以是故，<a id="a-V1"></a>戒、<a id="a-V2"></a>施次第念天。<a id="a-V3"></a>行禅定故，<a id="a-V4"></a>得二种天，<a id="a-V5"></a>灭诸恶觉，<a id="a-V6"></a>但集善法，<a id="a-V7"></a>摄心一处。<a id="a-V8"></a>是故念天，<a id="a-V9"></a>次第念安那般那。<a id="a-VA"></a>念安那般那，<a id="a-VB"></a>能灭诸恶觉，<a id="a-VC"></a>如雨淹尘。<a id="a-VD"></a>见息出入，<a id="a-VE"></a>知身危脆，<a id="a-VF"></a>由息入出，<a id="a-VG"></a>身得存立。<a id="a-VH"></a>是故念入出息，<a id="a-VI"></a>次第念死。</p>
  <p id="aVJ">复次，<a id="a-VK"></a>行者，<a id="a-VL"></a>或时恃有七念，<a id="a-VM"></a>著此功德，<a id="a-VN"></a>懈怠心生，<a id="a-VO"></a>是时当念死。<a id="a-VP"></a>死事常在前，<a id="a-VQ"></a>云何当懈怠著此法爱！<a id="a-VR"></a>如阿那律，<a id="a-VS"></a>佛灭度时说：</p>
  <p id="aVT"></p>
  <p id="aVU">“有为法如云，<a id="a-VV"></a>智者不应信，<a id="a-VW"></a>无常金刚来，<a id="a-VX"></a>破圣主山王！<a id="a-VY"></a>”</p>
  <p id="aVZ"></p>
  <p id="aVa">是名八念次第。</p>
  <p id="aVb">问曰：<a id="a-Vc"></a>是说声闻八念。<a id="a-Vd"></a>菩萨八念有何差别？</p>
  <p id="aVe">答曰：<a id="a-Vf"></a>声闻为身故，<a id="a-Vg"></a>菩萨为一切众生故；<a id="a-Vh"></a>声闻但为脱老病死故，<a id="a-Vi"></a>菩萨为遍具足一切功德故，<a id="a-Vj"></a>是为差别。</p>
  <p id="aVk">复次，<a id="a-Vl"></a>佛是中亦说，<a id="a-Vm"></a>告舍利弗：<a id="a-Vn"></a>菩萨摩诃萨，<a id="a-Vo"></a>不住法住般若波罗蜜中，<a id="a-Vp"></a>应具足檀波罗蜜，<a id="a-Vq"></a>乃至应具足八念，<a id="a-Vr"></a>不可得故。<a id="a-Vs"></a>初有不住，<a id="a-Vt"></a>后有不可得，<a id="a-Vu"></a>有此二印，<a id="a-Vv"></a>以是故异。<a id="a-Vw"></a>不住、<a id="a-Vx"></a>不可得义，<a id="a-Vy"></a>如先说。</p>
 </body>
</html>