<!doctype html>
<html id="z3IBVJHuh" data-ver="1047">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第九十二</h1>
  <h2 id="a2">释净佛国土品第八十二之上（经作净佛国品）</h2>
  <p id="a3">【经】尔时，<a id="a-4"></a>须菩提作是念：<a id="a-5"></a>“何等是菩萨摩诃萨道，<a id="a-6"></a>菩萨住是道，<a id="a-7"></a>能作如是大誓庄严？<a id="a-8"></a>”</p>
  <p id="a9">佛知须菩提心所念，<a id="a-A"></a>告须菩提：<a id="a-B"></a>“六波罗蜜是菩萨摩诃萨道，<a id="a-C"></a>三十七助道法是菩萨摩诃萨道，<a id="a-D"></a>十八空是菩萨摩诃萨道，<a id="a-E"></a>八背舍、<a id="a-F"></a>九次第定是菩萨摩诃萨道，<a id="a-G"></a>佛十力乃至十八不共法是菩萨摩诃萨道，<a id="a-H"></a>一切法亦是菩萨摩诃萨道。<a id="a-I"></a>须菩提，<a id="a-J"></a>于汝意云何？<a id="a-K"></a>颇有法菩萨所不学能得阿耨多罗三藐三菩提不？<a id="a-L"></a>须菩提，<a id="a-M"></a>无有法菩萨所不应学者。<a id="a-N"></a>何以故？<a id="a-O"></a>菩萨不学一切法，<a id="a-P"></a>不能得一切种智。<a id="a-Q"></a>”</p>
  <p id="aR">须菩提白佛言：<a id="a-S"></a>“世尊，<a id="a-T"></a>若一切法空，<a id="a-U"></a>云何言菩萨学一切法，<a id="a-V"></a>将无世尊无戏论中作戏论耶？<a id="a-W"></a>所谓是此、<a id="a-X"></a>是彼，<a id="a-Y"></a>是世间法、<a id="a-Z"></a>是出世间法，<a id="a-a"></a>是有漏法、<a id="a-b"></a>是无漏法，<a id="a-c"></a>是有为法、<a id="a-d"></a>是无为法，<a id="a-e"></a>是凡夫人法、<a id="a-f"></a>是阿罗汉法、<a id="a-g"></a>是辟支佛法、<a id="a-h"></a>是佛法！<a id="a-i"></a>”</p>
  <p id="aj">佛告须菩提：<a id="a-k"></a>“如是，<a id="a-l"></a>如是，<a id="a-m"></a>一切法实空。<a id="a-n"></a>须菩提，<a id="a-o"></a>若一切法不空者，<a id="a-p"></a>菩萨摩诃萨不得阿耨多罗三藐三菩提。<a id="a-q"></a>须菩提，<a id="a-r"></a>今一切法实空故，<a id="a-s"></a>菩萨摩诃萨能得阿耨多罗三藐三菩提。<a id="a-t"></a>须菩提，<a id="a-u"></a>如汝所言，<a id="a-v"></a>若一切法空，<a id="a-w"></a>将无佛于无戏论中作戏论：<a id="a-x"></a>分别此彼，<a id="a-y"></a>是世间法、<a id="a-z"></a>是出世间法，<a id="a-10"></a>乃至是佛法。<a id="a-11"></a>须菩提，<a id="a-12"></a>若世间众生知一切法空，<a id="a-13"></a>菩萨摩诃萨不学一切法，<a id="a-14"></a>得一切种智。<a id="a-15"></a>须菩提，<a id="a-16"></a>今众生实不知一切法空，<a id="a-17"></a>以是故，<a id="a-18"></a>菩萨摩诃萨得阿耨多罗三藐三菩提已，<a id="a-19"></a>分别诸法为众生说。<a id="a-1A"></a>须菩提，<a id="a-1B"></a>于是菩萨道，<a id="a-1C"></a>从初已来应如是思惟：<a id="a-1D"></a>‘一切诸法中，<a id="a-1E"></a>定性不可得，<a id="a-1F"></a>但从和合因缘起法故，<a id="a-1G"></a>有名字诸法。<a id="a-1H"></a>我当思惟：<a id="a-1I"></a>诸法实性无所著，<a id="a-1J"></a>若六波罗蜜性，<a id="a-1K"></a>若三十七助道法，<a id="a-1L"></a>若须陀洹果乃至阿罗汉果，<a id="a-1M"></a>若辟支佛道，<a id="a-1N"></a>若阿耨多罗三藐三菩提。<a id="a-1O"></a>何以故？<a id="a-1P"></a>一切法、<a id="a-1Q"></a>一切法性空，<a id="a-1R"></a>空不著空，<a id="a-1S"></a>空亦不可得，<a id="a-1T"></a>何况空中有著？<a id="a-1U"></a>’须菩提，<a id="a-1V"></a>菩萨摩诃萨如是思惟，<a id="a-1W"></a>不著一切法而学一切法。<a id="a-1X"></a>住是学中，<a id="a-1Y"></a>观众生心行，<a id="a-1Z"></a>是众生心在何处行？<a id="a-1a"></a>知众生虚妄不实中行。<a id="a-1b"></a>是时，<a id="a-1c"></a>菩萨作是念：<a id="a-1d"></a>‘是众生著不实虚妄法，<a id="a-1e"></a>易度耳！<a id="a-1f"></a>’是时，<a id="a-1g"></a>菩萨摩诃萨住般若波罗蜜中，<a id="a-1h"></a>以方便力故，<a id="a-1i"></a>如是教化言：<a id="a-1j"></a>‘汝诸众生，<a id="a-1k"></a>当行布施，<a id="a-1l"></a>可得饶财，<a id="a-1m"></a>亦莫恃布施果报而自高。<a id="a-1n"></a>何以故？<a id="a-1o"></a>是中无坚实法。<a id="a-1p"></a>持戒、<a id="a-1q"></a>禅定、<a id="a-1r"></a>智慧，<a id="a-1s"></a>亦如是。<a id="a-1t"></a>诸众生行是法，<a id="a-1u"></a>可得须陀洹果，<a id="a-1v"></a>乃至阿罗汉果、<a id="a-1w"></a>辟支佛道、<a id="a-1x"></a>佛道，<a id="a-1y"></a>莫念有是法！<a id="a-1z"></a>’如是教化，<a id="a-20"></a>行菩萨道而无所著，<a id="a-21"></a>是中无有坚实故。<a id="a-22"></a>若如是教化，<a id="a-23"></a>是名行菩萨道，<a id="a-24"></a>于诸法无所著故。<a id="a-25"></a>何以故？<a id="a-26"></a>一切法无著相，<a id="a-27"></a>以性无故、<a id="a-28"></a>性空故。<a id="a-29"></a>须菩提，<a id="a-2A"></a>是菩萨摩诃萨如是行菩萨道时，<a id="a-2B"></a>无所住。<a id="a-2C"></a>是菩萨用不住法故，<a id="a-2D"></a>行檀波罗蜜，<a id="a-2E"></a>亦不住是中；<a id="a-2F"></a>行尸罗波罗蜜，<a id="a-2G"></a>亦不住是中；<a id="a-2H"></a>行羼提波罗蜜，<a id="a-2I"></a>亦不住是中；<a id="a-2J"></a>行毗梨耶波罗蜜，<a id="a-2K"></a>亦不住是中；<a id="a-2L"></a>行禅波罗蜜，<a id="a-2M"></a>亦不住是中；<a id="a-2N"></a>行般若波罗蜜，<a id="a-2O"></a>亦不住是中；<a id="a-2P"></a>行初禅，<a id="a-2Q"></a>亦不住是中。<a id="a-2R"></a>何以故？<a id="a-2S"></a>是初禅、<a id="a-2T"></a>初禅相空，<a id="a-2U"></a>行禅者亦空，<a id="a-2V"></a>所用法亦空。<a id="a-2W"></a>第二、<a id="a-2X"></a>第三、<a id="a-2Y"></a>第四禅，<a id="a-2Z"></a>亦如是。<a id="a-2a"></a>慈悲喜舍、<a id="a-2b"></a>四无色定、<a id="a-2c"></a>八背舍、<a id="a-2d"></a>九次第定，<a id="a-2e"></a>亦如是。<a id="a-2f"></a>得须陀洹果，<a id="a-2g"></a>亦不住是中；<a id="a-2h"></a>得斯陀含果、<a id="a-2i"></a>阿那含果、<a id="a-2j"></a>阿罗汉果，<a id="a-2k"></a>亦不住是中；<a id="a-2l"></a>得辟支佛道，<a id="a-2m"></a>亦不住是中。<a id="a-2n"></a>”</p>
  <p id="a2o">须菩提白佛言：<a id="a-2p"></a>“世尊，<a id="a-2q"></a>何因缘故不住是中？<a id="a-2r"></a>”</p>
  <p id="a2s">佛言：<a id="a-2t"></a>“二因缘故，<a id="a-2u"></a>不住是中。<a id="a-2v"></a>何等二？<a id="a-2w"></a>一者、<a id="a-2x"></a>诸道果性空，<a id="a-2y"></a>无住处，<a id="a-2z"></a>亦无所用法，<a id="a-30"></a>亦无住者；<a id="a-31"></a>二者、<a id="a-32"></a>不以少事为足，<a id="a-33"></a>作是念：<a id="a-34"></a>‘我不应不得须陀洹果，<a id="a-35"></a>我必应当得须陀洹果，<a id="a-36"></a>我但不应是中住；<a id="a-37"></a>乃至辟支佛道，<a id="a-38"></a>我不应不得，<a id="a-39"></a>我必应当得，<a id="a-3A"></a>我但不应是中住；<a id="a-3B"></a>乃至得阿耨多罗三藐三菩提不应住。<a id="a-3C"></a>何以故？<a id="a-3D"></a>我从初发意已来，<a id="a-3E"></a>更无余心，<a id="a-3F"></a>一心向阿耨多罗三藐三菩提。<a id="a-3G"></a>’须菩提，<a id="a-3H"></a>菩萨一心向阿耨多罗三藐三菩提中，<a id="a-3I"></a>远离余心所作身、<a id="a-3J"></a>口、<a id="a-3K"></a>意业，<a id="a-3L"></a>皆应阿耨多罗三藐三菩提。<a id="a-3M"></a>须菩提，<a id="a-3N"></a>是菩萨摩诃萨住是一心，<a id="a-3O"></a>能生菩提道。<a id="a-3P"></a>”</p>
  <p id="a3Q">须菩提白佛言：<a id="a-3R"></a>“世尊，<a id="a-3S"></a>若一切诸法不生，<a id="a-3T"></a>云何菩萨摩诃萨能生菩提道？<a id="a-3U"></a>”</p>
  <p id="a3V">佛告须菩提：<a id="a-3W"></a>“如是，<a id="a-3X"></a>如是，<a id="a-3Y"></a>一切法无生。<a id="a-3Z"></a>云何无生？<a id="a-3a"></a>无所作、<a id="a-3b"></a>无所起者，<a id="a-3c"></a>一切法不生故。<a id="a-3d"></a>”</p>
  <p id="a3e">须菩提白佛言：<a id="a-3f"></a>“世尊，<a id="a-3g"></a>有佛无佛，<a id="a-3h"></a>诸法法相不常住耶？<a id="a-3i"></a>”</p>
  <p id="a3j">佛言：<a id="a-3k"></a>“如是，<a id="a-3l"></a>如是，<a id="a-3m"></a>有佛无佛，<a id="a-3n"></a>是诸法法相常住。<a id="a-3o"></a>以众生不知是法住法相，<a id="a-3p"></a>为是故，<a id="a-3q"></a>菩萨摩诃萨为众生故生菩提道，<a id="a-3r"></a>用是道拔出众生生死。<a id="a-3s"></a>”</p>
  <p id="a3t">须菩提白佛言：<a id="a-3u"></a>“世尊，<a id="a-3v"></a>用生道得菩提？<a id="a-3w"></a>”</p>
  <p id="a3x">佛言：<a id="a-3y"></a>“不也。<a id="a-3z"></a>”</p>
  <p id="a40">“世尊，<a id="a-41"></a>用不生道得菩提？<a id="a-42"></a>”</p>
  <p id="a43">佛言：<a id="a-44"></a>“不也。<a id="a-45"></a>”</p>
  <p id="a46">“世尊，<a id="a-47"></a>用不生非不生道得菩提？<a id="a-48"></a>”</p>
  <p id="a49">佛言：<a id="a-4A"></a>“不也。<a id="a-4B"></a>”</p>
  <p id="a4C">须菩提言：<a id="a-4D"></a>“世尊，<a id="a-4E"></a>云何当得菩提？<a id="a-4F"></a>”</p>
  <p id="a4G">佛言：<a id="a-4H"></a>“非用道得菩提，<a id="a-4I"></a>亦不用非道得菩提。<a id="a-4J"></a>须菩提，<a id="a-4K"></a>菩提即是道，<a id="a-4L"></a>道即是菩提。<a id="a-4M"></a>”</p>
  <p id="a4N">须菩提白佛言：<a id="a-4O"></a>“世尊，<a id="a-4P"></a>若菩提即是道，<a id="a-4Q"></a>道即是菩提者，<a id="a-4R"></a>今菩萨未作佛时，<a id="a-4S"></a>应当得阿耨多罗三藐三菩提！<a id="a-4T"></a>云何说诸佛多陀阿伽度、<a id="a-4U"></a>阿罗诃、<a id="a-4V"></a>三藐三佛陀，<a id="a-4W"></a>有三十二相、<a id="a-4X"></a>八十随形好、<a id="a-4Y"></a>十力、<a id="a-4Z"></a>四无所畏、<a id="a-4a"></a>四无碍智、<a id="a-4b"></a>十八不共法、<a id="a-4c"></a>大慈大悲？<a id="a-4d"></a>”</p>
  <p id="a4e">佛告须菩提：<a id="a-4f"></a>“于汝意云何？<a id="a-4g"></a>佛得菩提不？<a id="a-4h"></a>”</p>
  <p id="a4i">“不也，<a id="a-4j"></a>世尊。<a id="a-4k"></a>佛不得菩提。<a id="a-4l"></a>何以故？<a id="a-4m"></a>佛即是菩提，<a id="a-4n"></a>菩提即是佛。<a id="a-4o"></a>”</p>
  <p id="a4p">“如须菩提所问，<a id="a-4q"></a>菩萨时亦应得菩提。<a id="a-4r"></a>须菩提，<a id="a-4s"></a>是菩萨摩诃萨，<a id="a-4t"></a>具足六波罗蜜、<a id="a-4u"></a>三十七助道法，<a id="a-4v"></a>具足佛十力、<a id="a-4w"></a>四无所畏、<a id="a-4x"></a>四无碍智、<a id="a-4y"></a>十八不共法，<a id="a-4z"></a>具足住如金刚三昧，<a id="a-50"></a>用一念相应慧，<a id="a-51"></a>得阿耨多罗三藐三菩提，<a id="a-52"></a>是时名为佛，<a id="a-53"></a>一切法中得自在。<a id="a-54"></a>”</p>
  <p id="a55">须菩提白佛言：<a id="a-56"></a>“世尊，<a id="a-57"></a>云何菩萨摩诃萨净佛国土？<a id="a-58"></a>”</p>
  <p id="a59">佛言：<a id="a-5A"></a>“有菩萨从初发意已来，<a id="a-5B"></a>自除身粗业，<a id="a-5C"></a>除口粗业，<a id="a-5D"></a>除意粗业，<a id="a-5E"></a>亦净他人身、<a id="a-5F"></a>口、<a id="a-5G"></a>意粗业。<a id="a-5H"></a>”</p>
  <p id="a5I">“世尊，<a id="a-5J"></a>何等是菩萨摩诃萨身粗业、<a id="a-5K"></a>口粗业、<a id="a-5L"></a>意粗业？<a id="a-5M"></a>”</p>
  <p id="a5N">佛告须菩提：<a id="a-5O"></a>“不善业，<a id="a-5P"></a>若杀生乃至邪见，<a id="a-5Q"></a>是名菩萨摩诃萨身、<a id="a-5R"></a>口、<a id="a-5S"></a>意粗业。</p>
  <p id="a5T">“复次，<a id="a-5U"></a>须菩提，<a id="a-5V"></a>悭贪心、<a id="a-5W"></a>破戒心、<a id="a-5X"></a>瞋心、<a id="a-5Y"></a>懈怠心、<a id="a-5Z"></a>乱心、<a id="a-5a"></a>愚痴心，<a id="a-5b"></a>是名菩萨意粗业。</p>
  <p id="a5c">“复次，<a id="a-5d"></a>戒不净，<a id="a-5e"></a>是名菩萨身、<a id="a-5f"></a>口粗业。</p>
  <p id="a5g">“复次，<a id="a-5h"></a>须菩提，<a id="a-5i"></a>若菩萨远离四念处行，<a id="a-5j"></a>是名菩萨粗业；<a id="a-5k"></a>远离四正勤、<a id="a-5l"></a>四如意足、<a id="a-5m"></a>五根、<a id="a-5n"></a>五力、<a id="a-5o"></a>七觉分、<a id="a-5p"></a>八圣道分，<a id="a-5q"></a>空三昧、<a id="a-5r"></a>无相、<a id="a-5s"></a>无作三昧，<a id="a-5t"></a>亦名菩萨粗业。</p>
  <p id="a5u">“复次，<a id="a-5v"></a>须菩提，<a id="a-5w"></a>菩萨摩诃萨贪须陀洹果证，<a id="a-5x"></a>乃至贪阿罗汉果证、<a id="a-5y"></a>辟支佛道，<a id="a-5z"></a>是名菩萨摩诃萨粗业。<a id="a-60"></a>”</p>
  <p id="a61">【论】释曰：<a id="a-62"></a>上来须菩提常种种问空法，<a id="a-63"></a>以时会疑其已体寂灭无戏论法，<a id="a-64"></a>犹复多问，<a id="a-65"></a>是以不问而心念。<a id="a-66"></a>复次，<a id="a-67"></a>有菩萨及诸天，<a id="a-68"></a>深入禅定，<a id="a-69"></a>不好语言而欲得法利，<a id="a-6A"></a>是故须菩提不发言而心念。</p>
  <p id="a6B">问曰：<a id="a-6C"></a>须菩提虽无言，<a id="a-6D"></a>而世尊以言答？</p>
  <p id="a6E">答曰：<a id="a-6F"></a>佛身色视无厌足，<a id="a-6G"></a>如色无厌，<a id="a-6H"></a>声亦如是，<a id="a-6I"></a>虽语而不妨细禅定行，<a id="a-6J"></a>是故佛以言答。<a id="a-6K"></a>复次，<a id="a-6L"></a>佛安立寂灭相，<a id="a-6M"></a>于阿耨多罗三藐三菩提中住，<a id="a-6N"></a>不分别一切法若善、<a id="a-6O"></a>若不善等，<a id="a-6P"></a>众生有疑而问，<a id="a-6Q"></a>佛随所问、<a id="a-6R"></a>所念而答，<a id="a-6S"></a>是故不与须菩提同。</p>
  <p id="a6T">须菩提闻是六波罗蜜等诸法甚深义，<a id="a-6U"></a>不能得其边，<a id="a-6V"></a>是故问：<a id="a-6W"></a>何等是菩萨道？<a id="a-6X"></a>行是道，<a id="a-6Y"></a>如清净无所著，<a id="a-6Z"></a>六波罗蜜等诸善法庄严。<a id="a-6a"></a>佛知其意，<a id="a-6b"></a>于须菩提所益虽少，<a id="a-6c"></a>为增益诸菩萨故，<a id="a-6d"></a>答：<a id="a-6e"></a>六波罗蜜等是菩萨道。<a id="a-6f"></a>六波罗蜜是菩萨初发心道；<a id="a-6g"></a>次行四禅、<a id="a-6h"></a>八背舍、<a id="a-6i"></a>九次第定及三十七品道，<a id="a-6j"></a>但求涅槃；<a id="a-6k"></a>十八空，<a id="a-6l"></a>佛十力等微细，<a id="a-6m"></a>但为求佛道。<a id="a-6n"></a>六波罗蜜道，<a id="a-6o"></a>多为众生故；<a id="a-6p"></a>三十七品等，<a id="a-6q"></a>但求涅槃；<a id="a-6r"></a>十八空等于涅槃中出，<a id="a-6s"></a>过声闻、<a id="a-6t"></a>辟支佛地，<a id="a-6u"></a>入菩萨位道。<a id="a-6v"></a>是三种，<a id="a-6w"></a>皆是生身菩萨所行。<a id="a-6x"></a>所以者何？<a id="a-6y"></a>分别诸法故。<a id="a-6z"></a>今又一切法皆是菩萨道，<a id="a-70"></a>是法性生身菩萨所行，<a id="a-71"></a>不见诸法有好恶，<a id="a-72"></a>安立诸法平等相故。<a id="a-73"></a>此中佛自说因缘：<a id="a-74"></a>菩萨应学一切法，<a id="a-75"></a>若一法不学，<a id="a-76"></a>则不能得一切种智。<a id="a-77"></a>学一切法者，<a id="a-78"></a>用一切种门，<a id="a-79"></a>思惟、<a id="a-7A"></a>筹量，<a id="a-7B"></a>修观通达。</p>
  <p id="a7C">须菩提白佛：<a id="a-7D"></a>若一切法一相，<a id="a-7E"></a>所谓空。<a id="a-7F"></a>云何菩萨学一切法，<a id="a-7G"></a>将无于无戏论相法中作戏论耶？<a id="a-7H"></a>所谓此彼诸法。<a id="a-7I"></a>略说是戏论相：<a id="a-7J"></a>此东、<a id="a-7K"></a>彼西，<a id="a-7L"></a>是上、<a id="a-7M"></a>是下，<a id="a-7N"></a>是常、<a id="a-7O"></a>是无常，<a id="a-7P"></a>是实、<a id="a-7Q"></a>是空，<a id="a-7R"></a>是世间、<a id="a-7S"></a>是出世间，<a id="a-7T"></a>乃至是二乘法、<a id="a-7U"></a>是佛法。<a id="a-7V"></a>佛可其说：<a id="a-7W"></a>一切法空相，<a id="a-7X"></a>若法实定有不空者，<a id="a-7Y"></a>即是无生无灭，<a id="a-7Z"></a>无生无灭故无四谛，<a id="a-7a"></a>无四谛故无佛、<a id="a-7b"></a>法、<a id="a-7c"></a>僧宝，<a id="a-7d"></a>如是三宝等诸法皆坏。<a id="a-7e"></a>今诸法实空，<a id="a-7f"></a>乃至空相亦空，<a id="a-7g"></a>众生愚痴颠倒故著；<a id="a-7h"></a>是故于众生中起悲心，<a id="a-7i"></a>欲拔出故，<a id="a-7j"></a>求佛身力；<a id="a-7k"></a>欲令众生信受其语，<a id="a-7l"></a>舍颠倒入诸法实相。<a id="a-7m"></a>是故菩萨虽知诸法空，<a id="a-7n"></a>而为利益众生分别说；<a id="a-7o"></a>若众生自知诸法空，<a id="a-7p"></a>菩萨但自住空相中，<a id="a-7q"></a>不须学分别一切法。<a id="a-7r"></a>菩萨行菩萨道时，<a id="a-7s"></a>从初发意已来，<a id="a-7t"></a>如是思惟一切法无定实性，<a id="a-7u"></a>但从因缘和合起；<a id="a-7v"></a>是众因缘，<a id="a-7w"></a>亦各各从和合起，<a id="a-7x"></a>乃至到毕竟空。<a id="a-7y"></a>毕竟空唯是一法实，<a id="a-7z"></a>余者无性，<a id="a-80"></a>故皆虚诳。<a id="a-81"></a>我从无始世来，<a id="a-82"></a>著是虚诳法，<a id="a-83"></a>于六道中厌受苦恼。<a id="a-84"></a>我今是三世十方佛子，<a id="a-85"></a>般若是我母，<a id="a-86"></a>今不应复随逐虚诳法。<a id="a-87"></a>是故菩萨乃至毕竟空中亦不著，<a id="a-88"></a>何况余法，<a id="a-89"></a>所谓檀波罗蜜等？<a id="a-8A"></a>尔时，<a id="a-8B"></a>菩萨照明菩萨道，<a id="a-8C"></a>其心安隐，<a id="a-8D"></a>自念：<a id="a-8E"></a>我但断著心，<a id="a-8F"></a>道自然至。<a id="a-8G"></a>知是事已，<a id="a-8H"></a>念众生染著世间，<a id="a-8I"></a>而毕竟空亦空、<a id="a-8J"></a>无性、<a id="a-8K"></a>无有住处，<a id="a-8L"></a>众生难可信受。<a id="a-8M"></a>为令众生信受是法故，<a id="a-8N"></a>学一切法，<a id="a-8O"></a>修行生起是度众生方便法，<a id="a-8P"></a>观众生心行所趣，<a id="a-8Q"></a>知好何法、<a id="a-8R"></a>念何事、<a id="a-8S"></a>何所志愿。<a id="a-8T"></a>观时悉知众生所著处，<a id="a-8U"></a>皆是虚诳颠倒，<a id="a-8V"></a>忆想分别故著，<a id="a-8W"></a>无有根本实事。<a id="a-8X"></a>尔时，<a id="a-8Y"></a>菩萨大欢喜，<a id="a-8Z"></a>作是念：<a id="a-8a"></a>众生易度耳！<a id="a-8b"></a>所以者何？<a id="a-8c"></a>众生所著，<a id="a-8d"></a>皆是虚诳无实。<a id="a-8e"></a>譬如人有一子，<a id="a-8f"></a>喜在不净中戏，<a id="a-8g"></a>聚土为谷，<a id="a-8h"></a>以草木为鸟兽，<a id="a-8i"></a>而生爱著；<a id="a-8j"></a>人有夺者，<a id="a-8k"></a>瞋恚啼哭。<a id="a-8l"></a>其父知已，<a id="a-8m"></a>此子今虽爱著，<a id="a-8n"></a>此事易离耳，<a id="a-8o"></a>小大自休。<a id="a-8p"></a>何以故？<a id="a-8q"></a>此物非真故。<a id="a-8r"></a>菩萨亦如是，<a id="a-8s"></a>观众生爱著不净臭身，<a id="a-8t"></a>及五欲是无常，<a id="a-8u"></a>种种苦因；<a id="a-8v"></a>知是众生得信等五善根成就时，<a id="a-8w"></a>即能舍离。<a id="a-8x"></a>若小儿所著实是真物，<a id="a-8y"></a>虽复年至百岁，<a id="a-8z"></a>著之转深，<a id="a-90"></a>不可得舍；<a id="a-91"></a>若众生所著物定实有者，<a id="a-92"></a>虽得信等五根，<a id="a-93"></a>著之转深，<a id="a-94"></a>亦不能离。<a id="a-95"></a>以诸法皆空，<a id="a-96"></a>虚诳不实故，<a id="a-97"></a>得无漏清净智慧眼时，<a id="a-98"></a>即能远离所著，<a id="a-99"></a>大自惭愧；<a id="a-9A"></a>譬如狂病，<a id="a-9B"></a>所作非法，<a id="a-9C"></a>醒悟之后，<a id="a-9D"></a>羞惭无颜。<a id="a-9E"></a>菩萨知众生易度已，<a id="a-9F"></a>安住般若中，<a id="a-9G"></a>以方便力教化众生：<a id="a-9H"></a>汝等当行布施，<a id="a-9I"></a>可得饶财，<a id="a-9J"></a>莫恃是布施果报而自憍高！<a id="a-9K"></a>此中无有坚实，<a id="a-9L"></a>皆当破坏，<a id="a-9M"></a>与未布施时无异。<a id="a-9N"></a>持戒等乃至十八不共法，<a id="a-9O"></a>亦如是。<a id="a-9P"></a>是诸法虽清净，<a id="a-9Q"></a>大有所益，<a id="a-9R"></a>皆是有为法，<a id="a-9S"></a>从因缘生，<a id="a-9T"></a>无有自性，<a id="a-9U"></a>汝等若著是法，<a id="a-9V"></a>能生苦恼。<a id="a-9W"></a>譬如热金丸，<a id="a-9X"></a>虽是宝物，<a id="a-9Y"></a>捉则烧手。<a id="a-9Z"></a>如是菩萨教化众生行菩萨道，<a id="a-9a"></a>自无所著，<a id="a-9b"></a>亦为众生说无所著；<a id="a-9c"></a>以无著心行檀波罗蜜故，<a id="a-9d"></a>于檀中不住。<a id="a-9e"></a>不住者，<a id="a-9f"></a>所谓布施时不取三种相，<a id="a-9g"></a>亦不著果报而自高生罪业，<a id="a-9h"></a>布施果报灭坏时亦不生恼。<a id="a-9i"></a>尸罗波罗蜜，<a id="a-9j"></a>乃至阿耨多罗三藐三菩提，<a id="a-9k"></a>亦如是。<a id="a-9l"></a>此中佛自说不住因缘有二种：<a id="a-9m"></a>一者、<a id="a-9n"></a>菩萨深入空，<a id="a-9o"></a>不见诸法性故不住；<a id="a-9p"></a>二者、<a id="a-9q"></a>不以小事为足故不住。<a id="a-9r"></a>是菩萨无有异心，<a id="a-9s"></a>但一向能生菩提道。</p>
  <p id="a9t">须菩提白佛：<a id="a-9u"></a>若一切法无生，<a id="a-9v"></a>云何菩萨能生菩提道？<a id="a-9w"></a>佛可须菩提意：<a id="a-9x"></a>一切法无生，<a id="a-9y"></a>我实处处说诸法无生，<a id="a-9z"></a>非为凡夫说，<a id="a-A0"></a>但为得无作解脱、<a id="a-A1"></a>不起三种业者说。</p>
  <p id="aA2">复问世尊：<a id="a-A3"></a>佛自说有佛无佛，<a id="a-A4"></a>诸法法相常住，<a id="a-A5"></a>如圣人法相空，<a id="a-A6"></a>凡人亦如是。<a id="a-A7"></a>佛可其所说：<a id="a-A8"></a>诸法实相常住，<a id="a-A9"></a>以众生不知不解故，<a id="a-AA"></a>起菩提道，<a id="a-AB"></a>但为除凡夫颠倒法故，<a id="a-AC"></a>名为道；<a id="a-AD"></a>若决定有道可著者，<a id="a-AE"></a>即复是颠倒。<a id="a-AF"></a>道、<a id="a-AG"></a>非道平等，<a id="a-AH"></a>即是道，<a id="a-AI"></a>是故不应难！</p>
  <p id="aAJ">须菩提复问；<a id="a-AK"></a>云何可得菩提？<a id="a-AL"></a>用生道故得耶？<a id="a-AM"></a>佛言：<a id="a-AN"></a>不也！<a id="a-AO"></a>何以故？<a id="a-AP"></a>生道者，<a id="a-AQ"></a>菩萨观是有为法生灭相谓是实，<a id="a-AR"></a>是故言不。<a id="a-AS"></a>如先说热金丸喻。<a id="a-AT"></a>不生法即是无为，<a id="a-AU"></a>无作法故，<a id="a-AV"></a>亦不可以得菩提。<a id="a-AW"></a>生、<a id="a-AX"></a>不生，<a id="a-AY"></a>二俱有过故。</p>
  <p id="aAZ">非生非不生得菩提耶？<a id="a-Aa"></a>答言：<a id="a-Ab"></a>不也！</p>
  <p id="aAc">问曰：<a id="a-Ad"></a>若生、<a id="a-Ae"></a>不生二俱有过，<a id="a-Af"></a>非生非不生复不应有过，<a id="a-Ag"></a>何以言不得？</p>
  <p id="aAh">答曰：<a id="a-Ai"></a>若分别非生非不生、<a id="a-Aj"></a>是好是丑，<a id="a-Ak"></a>取相生著故，<a id="a-Al"></a>故言有过；<a id="a-Am"></a>若能不著，<a id="a-An"></a>则是菩提道。</p>
  <p id="aAo">须菩提问：<a id="a-Ap"></a>若不以四句得者，<a id="a-Aq"></a>云何得道？<a id="a-Ar"></a>佛答：<a id="a-As"></a>不以道，<a id="a-At"></a>不以非道，<a id="a-Au"></a>则得菩提。<a id="a-Av"></a>何以故？<a id="a-Aw"></a>菩提即是道，<a id="a-Ax"></a>道即是菩提。<a id="a-Ay"></a>菩提名诸法实相，<a id="a-Az"></a>是诸佛所得究竟实相，<a id="a-B0"></a>无有变异。<a id="a-B1"></a>一切法入菩提中，<a id="a-B2"></a>皆寂灭相，<a id="a-B3"></a>如一切水入大海，<a id="a-B4"></a>同为一味；<a id="a-B5"></a>是故佛说菩提性即是道性。<a id="a-B6"></a>若菩提性、<a id="a-B7"></a>道性异者，<a id="a-B8"></a>不名菩提，<a id="a-B9"></a>为无戏论寂灭相，<a id="a-BA"></a>是故说菩提即是道，<a id="a-BB"></a>道即是菩提。<a id="a-BC"></a>复次，<a id="a-BD"></a>是二法异者，<a id="a-BE"></a>行道不应到菩提，<a id="a-BF"></a>诸法因果，<a id="a-BG"></a>不一不异故。</p>
  <p id="aBH">须菩提复问：<a id="a-BI"></a>若尔者，<a id="a-BJ"></a>菩萨行道应便是佛。<a id="a-BK"></a>所以者何？<a id="a-BL"></a>道即是菩提故。<a id="a-BM"></a>又佛应是菩萨。<a id="a-BN"></a>何以故？<a id="a-BO"></a>菩提即是道故。<a id="a-BP"></a>今何以说有差别，<a id="a-BQ"></a>佛有十力等、<a id="a-BR"></a>三十二相、<a id="a-BS"></a>八十随形好？<a id="a-BT"></a>须菩提为新学菩萨故，<a id="a-BU"></a>分别难佛，<a id="a-BV"></a>菩萨应即是佛。<a id="a-BW"></a>佛以反问答：<a id="a-BX"></a>佛得菩提不？<a id="a-BY"></a>答言：<a id="a-BZ"></a>不也！<a id="a-Ba"></a>何以故？<a id="a-Bb"></a>菩提不离佛，<a id="a-Bc"></a>佛不离菩提，<a id="a-Bd"></a>二法和合故，<a id="a-Be"></a>是佛、<a id="a-Bf"></a>是菩提。<a id="a-Bg"></a>是故不应难言菩萨即是佛。<a id="a-Bh"></a>此总相答。</p>
  <p id="aBi">问曰：<a id="a-Bj"></a>佛是众生，<a id="a-Bk"></a>菩提是法，<a id="a-Bl"></a>云何言佛即是菩提？</p>
  <p id="aBm">答曰：<a id="a-Bn"></a>先有三十二相庄严身，<a id="a-Bo"></a>六波罗蜜等功德庄严心，<a id="a-Bp"></a>而不名为佛，<a id="a-Bq"></a>得菩提故，<a id="a-Br"></a>名之为佛；<a id="a-Bs"></a>是故言佛与菩提不异。<a id="a-Bt"></a>微妙清净五众和合，<a id="a-Bu"></a>假名为佛，<a id="a-Bv"></a>法即是五众，<a id="a-Bw"></a>五众不离假名，<a id="a-Bx"></a>菩提即是五众实相，<a id="a-By"></a>一切法皆入菩提故；<a id="a-Bz"></a>是故佛即是菩提，<a id="a-C0"></a>菩提即是佛，<a id="a-C1"></a>但凡夫心中分别有异。</p>
  <p id="aC2">问曰：<a id="a-C3"></a>汝先论议中说，<a id="a-C4"></a>言菩提与道不一不异，<a id="a-C5"></a>经中何以说道即是菩提，<a id="a-C6"></a>菩提即是道？<a id="a-C7"></a>佛即是菩提，<a id="a-C8"></a>菩提即是佛？</p>
  <p id="aC9">答曰：<a id="a-CA"></a>一异虽俱不实，<a id="a-CB"></a>而多用一故，<a id="a-CC"></a>此中说菩提即是道，<a id="a-CD"></a>道即是菩提，<a id="a-CE"></a>无咎！<a id="a-CF"></a>如常、<a id="a-CG"></a>无常是二边，<a id="a-CH"></a>常多生烦恼故不用，<a id="a-CI"></a>无常能破颠倒故多用，<a id="a-CJ"></a>事既成办，<a id="a-CK"></a>亦舍无常。<a id="a-CL"></a>此中亦如是，<a id="a-CM"></a>若以观种种别异法故多生著心，<a id="a-CN"></a>若观诸法一相，<a id="a-CO"></a>若无常、<a id="a-CP"></a>苦、<a id="a-CQ"></a>空等，<a id="a-CR"></a>是时烦恼不生；<a id="a-CS"></a>著心少故，<a id="a-CT"></a>是故多用是一，<a id="a-CU"></a>于实义中一亦不用，<a id="a-CV"></a>若著一即复是患。<a id="a-CW"></a>复次，<a id="a-CX"></a>别异无故，<a id="a-CY"></a>一亦不可得，<a id="a-CZ"></a>相待法故；<a id="a-Ca"></a>但以不著心，<a id="a-Cb"></a>不取一相，<a id="a-Cc"></a>故说无咎。<a id="a-Cd"></a>一不实故，<a id="a-Ce"></a>菩萨不得即是佛。</p>
  <p id="aCf">复次，<a id="a-Cg"></a>今佛更答须菩提，<a id="a-Ch"></a>自说因缘：<a id="a-Ci"></a>菩提虽寂灭相，<a id="a-Cj"></a>而菩萨能具足六波罗蜜等诸功德，<a id="a-Ck"></a>住金刚三昧，<a id="a-Cl"></a>以一念相应慧，<a id="a-Cm"></a>得阿耨多罗三藐三菩提。<a id="a-Cn"></a>尔时，<a id="a-Co"></a>于一切法中自在，<a id="a-Cp"></a>得名为佛。<a id="a-Cq"></a>菩萨虽知道及菩提不异，<a id="a-Cr"></a>未具足诸功德故，<a id="a-Cs"></a>不名为佛。<a id="a-Ct"></a>又佛诸事毕竟，<a id="a-Cu"></a>愿、<a id="a-Cv"></a>行满足故，<a id="a-Cw"></a>不名为菩萨。<a id="a-Cx"></a>得者是佛，<a id="a-Cy"></a>法是菩提，<a id="a-Cz"></a>求菩提者是菩萨。</p>
  <p id="aD0">须菩提从佛闻菩提相、<a id="a-D1"></a>道相，<a id="a-D2"></a>成就众生已，<a id="a-D3"></a>今问净佛国土事。<a id="a-D4"></a>诸阿罗汉、<a id="a-D5"></a>辟支佛无有力知净佛国事，<a id="a-D6"></a>是故问。</p>
  <p id="aD7">问曰：<a id="a-D8"></a>何等是净佛土？</p>
  <p id="aD9">答曰：<a id="a-DA"></a>佛土者，<a id="a-DB"></a>百亿日月，<a id="a-DC"></a>百亿须弥山，<a id="a-DD"></a>百亿四天王等诸天，<a id="a-DE"></a>是名三千大千世界。<a id="a-DF"></a>如是等无量无边三千大千世界，<a id="a-DG"></a>名为一佛土。<a id="a-DH"></a>佛于此中施作佛事，<a id="a-DI"></a>佛常昼三时、<a id="a-DJ"></a>夜三时，<a id="a-DK"></a>以佛眼遍观众生，<a id="a-DL"></a>谁可种善根？<a id="a-DM"></a>谁善根成熟应增长？<a id="a-DN"></a>谁善根成就应得度？<a id="a-DO"></a>见是已，<a id="a-DP"></a>以神通力随所见教化。<a id="a-DQ"></a>众生心随逐外缘，<a id="a-DR"></a>得随意事，<a id="a-DS"></a>则不生瞋恼；<a id="a-DT"></a>得不净、<a id="a-DU"></a>无常等因缘，<a id="a-DV"></a>则不生贪欲等烦恼；<a id="a-DW"></a>若得无所有空因缘，<a id="a-DX"></a>则不生痴等诸烦恼：<a id="a-DY"></a>是故诸菩萨庄严佛土，<a id="a-DZ"></a>为令众生易度故。<a id="a-Da"></a>国土中无所乏少，<a id="a-Db"></a>无我心故，<a id="a-Dc"></a>则不生悭贪、<a id="a-Dd"></a>瞋恚等烦恼。<a id="a-De"></a>有佛国土，<a id="a-Df"></a>一切树木常出诸法实相音声，<a id="a-Dg"></a>所谓无生无灭、<a id="a-Dh"></a>无起无作等；<a id="a-Di"></a>众生但闻是妙音，<a id="a-Dj"></a>不闻异声，<a id="a-Dk"></a>众生利根故，<a id="a-Dl"></a>便得诸法实相。<a id="a-Dm"></a>如是等佛土庄严，<a id="a-Dn"></a>名为净佛土，<a id="a-Do"></a>如阿弥陀等诸经中说。</p>
  <p id="aDp">佛答：<a id="a-Dq"></a>菩萨从初发意来，<a id="a-Dr"></a>自净粗身、<a id="a-Ds"></a>口、<a id="a-Dt"></a>意业，<a id="a-Du"></a>亦教他人净粗身、<a id="a-Dv"></a>口、<a id="a-Dw"></a>意业。</p>
  <p id="aDx">问曰：<a id="a-Dy"></a>若菩萨净佛土，<a id="a-Dz"></a>是菩萨得无生法忍，<a id="a-E0"></a>住神通波罗蜜，<a id="a-E1"></a>然后能净佛土；<a id="a-E2"></a>今何以言从初发意来，<a id="a-E3"></a>净粗身、<a id="a-E4"></a>口、<a id="a-E5"></a>意业？</p>
  <p id="aE6">答曰：<a id="a-E7"></a>三业清净，<a id="a-E8"></a>非但为净佛土，<a id="a-E9"></a>一切菩萨道皆净。<a id="a-EA"></a>此三业初净身、<a id="a-EB"></a>口、<a id="a-EC"></a>意业，<a id="a-ED"></a>后为净佛土，<a id="a-EE"></a>自身净亦净他人。<a id="a-EF"></a>何以故？<a id="a-EG"></a>非但一人生国土中者，<a id="a-EH"></a>皆共作因缘。<a id="a-EI"></a>内法与外法作因缘，<a id="a-EJ"></a>若善若不善：<a id="a-EK"></a>多恶口业故，<a id="a-EL"></a>地生荆棘；<a id="a-EM"></a>谄诳曲心故，<a id="a-EN"></a>地则高下不平；<a id="a-EO"></a>悭贪多故，<a id="a-EP"></a>则水旱不调，<a id="a-EQ"></a>地生沙砾。<a id="a-ER"></a>不作上诸恶故，<a id="a-ES"></a>地则平正，<a id="a-ET"></a>多出珍宝；<a id="a-EU"></a>如弥勒佛出时，<a id="a-EV"></a>人皆行十善故，<a id="a-EW"></a>地多珍宝。</p>
  <p id="aEX">问曰：<a id="a-EY"></a>若布施等诸善法，<a id="a-EZ"></a>得净佛土果报，<a id="a-Ea"></a>何以但说净三业？</p>
  <p id="aEb">答曰：<a id="a-Ec"></a>虽知善恶诸法，<a id="a-Ed"></a>是苦乐因缘，<a id="a-Ee"></a>如一切心心数法中，<a id="a-Ef"></a>得道时智慧为大；<a id="a-Eg"></a>摄心中定为大；<a id="a-Eh"></a>作业时思为大；<a id="a-Ei"></a>得是思业已，<a id="a-Ej"></a>起身、<a id="a-Ek"></a>口、<a id="a-El"></a>业。<a id="a-Em"></a>布施、<a id="a-En"></a>禅定等，<a id="a-Eo"></a>以思为首，<a id="a-Ep"></a>譬如缝衣，<a id="a-Eq"></a>以针为导。<a id="a-Er"></a>受后世果报时，<a id="a-Es"></a>业力为大。<a id="a-Et"></a>是故说三业，<a id="a-Eu"></a>则摄一切业法；<a id="a-Ev"></a>意业中尽摄一切心数法，<a id="a-Ew"></a>身、<a id="a-Ex"></a>口则摄一切色法入。<a id="a-Ey"></a>身行三种，<a id="a-Ez"></a>福德具足，<a id="a-F0"></a>则国土清净，<a id="a-F1"></a>内法净故，<a id="a-F2"></a>外法亦净；<a id="a-F3"></a>譬如面净故，<a id="a-F4"></a>镜中像亦净。<a id="a-F5"></a>如毗摩罗诘经中说：<a id="a-F6"></a>不杀生故人皆长寿，<a id="a-F7"></a>如是等。</p>
  <p id="aF8">问曰：<a id="a-F9"></a>身、<a id="a-FA"></a>口、<a id="a-FB"></a>意粗业，<a id="a-FC"></a>是事易知，<a id="a-FD"></a>须菩提何以故问？</p>
  <p id="aFE">答曰：<a id="a-FF"></a>粗细不定故，<a id="a-FG"></a>如求道人中，<a id="a-FH"></a>布施是粗善，<a id="a-FI"></a>于白衣为细；<a id="a-FJ"></a>如小乘中，<a id="a-FK"></a>不善业为粗，<a id="a-FL"></a>善业为细；<a id="a-FM"></a>摩诃衍中取善法相，<a id="a-FN"></a>乃至涅槃皆名为粗。<a id="a-FO"></a>以粗细不定故问。<a id="a-FP"></a>佛次第为说粗业相，<a id="a-FQ"></a>所谓夺命乃至邪见；<a id="a-FR"></a>是三种身业、<a id="a-FS"></a>四种口业、<a id="a-FT"></a>三种意业，<a id="a-FU"></a>皆名为粗。<a id="a-FV"></a>复次，<a id="a-FW"></a>破菩萨六波罗蜜法，<a id="a-FX"></a>悭贪等皆名为粗。</p>
  <p id="aFY">问曰：<a id="a-FZ"></a>先说十不善道，<a id="a-Fa"></a>已摄悭贪等，<a id="a-Fb"></a>何以复别说？</p>
  <p id="aFc">答曰：<a id="a-Fd"></a>是六法不入十不善道，<a id="a-Fe"></a>十不善道皆是恼众生法，<a id="a-Ff"></a>是六法不但为恼众生；<a id="a-Fg"></a>如悭心，<a id="a-Fh"></a>但自惜财，<a id="a-Fi"></a>不恼众生。<a id="a-Fj"></a>贪心有二种：<a id="a-Fk"></a>一者、<a id="a-Fl"></a>但贪他财，<a id="a-Fm"></a>未恼众生；<a id="a-Fn"></a>二者、<a id="a-Fo"></a>贪心转盛，<a id="a-Fp"></a>求而不得，<a id="a-Fq"></a>则欲毁害，<a id="a-Fr"></a>是名业道，<a id="a-Fs"></a>以能起业故。<a id="a-Ft"></a>瞋亦如是，<a id="a-Fu"></a>小者不名业道，<a id="a-Fv"></a>以其能趣恶处故为道，<a id="a-Fw"></a>是故别说六法无咎。</p>
  <p id="aFx">问曰：<a id="a-Fy"></a>六波罗蜜中已说戒，<a id="a-Fz"></a>今何以复说戒不净？</p>
  <p id="aG0">答曰：<a id="a-G1"></a>破戒法，<a id="a-G2"></a>是杀生等粗罪；<a id="a-G3"></a>戒不净是微细罪，<a id="a-G4"></a>不恼众生，<a id="a-G5"></a>如饮酒等，<a id="a-G6"></a>不入十不善道。</p>
  <p id="aG7">复次，<a id="a-G8"></a>破五众戒，<a id="a-G9"></a>名为破戒；<a id="a-GA"></a>不破所受戒，<a id="a-GB"></a>常为三毒覆心，<a id="a-GC"></a>不忆念戒，<a id="a-GD"></a>回向天福，<a id="a-GE"></a>邪见持戒，<a id="a-GF"></a>如是等名为戒不净。</p>
  <p id="aGG">复次，<a id="a-GH"></a>若菩萨心远离四念处等三十七品、<a id="a-GI"></a>三解脱门，<a id="a-GJ"></a>是名粗业。<a id="a-GK"></a>所以者何？<a id="a-GL"></a>此中心皆观实法，<a id="a-GM"></a>随涅槃，<a id="a-GN"></a>不随世间。<a id="a-GO"></a>若出四念处等法，<a id="a-GP"></a>心则散乱。<a id="a-GQ"></a>譬如蛇行本性好曲，<a id="a-GR"></a>若入竹筒则直，<a id="a-GS"></a>出筒还曲。</p>
  <p id="aGT">复次，<a id="a-GU"></a>若菩萨贪须陀洹果证，<a id="a-GV"></a>是为粗业。<a id="a-GW"></a>如人闻佛说须陀洹果，<a id="a-GX"></a>不堕三恶道，<a id="a-GY"></a>尽无量苦，<a id="a-GZ"></a>如五十由旬池水，<a id="a-Ga"></a>余在者如一滴二滴，<a id="a-Gb"></a>则生贪心。<a id="a-Gc"></a>以其心不牢固，<a id="a-Gd"></a>本求作佛为众生，<a id="a-Ge"></a>今为自身而欲取证，<a id="a-Gf"></a>是为欺佛，<a id="a-Gg"></a>亦负众生，<a id="a-Gh"></a>是故名粗。<a id="a-Gi"></a>譬如人请客，<a id="a-Gj"></a>欲设饮食而竟不与，<a id="a-Gk"></a>是则妄语负客；<a id="a-Gl"></a>菩萨亦如是，<a id="a-Gm"></a>初发心时作愿：<a id="a-Gn"></a>“我当作佛度一切众生”，<a id="a-Go"></a>而贪须陀洹，<a id="a-Gp"></a>是则负一切众生。<a id="a-Gq"></a>如贪须陀洹果，<a id="a-Gr"></a>乃至贪辟支佛道，<a id="a-Gs"></a>亦如是。</p>
 </body>
</html>