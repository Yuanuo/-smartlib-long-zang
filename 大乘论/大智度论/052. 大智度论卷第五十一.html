<!doctype html>
<html id="z3IBVGsu2" data-ver="2187">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第五十一</h1>
  <h2 id="a2">释胜出品第二十二</h2>
  <p id="a3">【经】慧命须菩提白佛言：<a id="a-4"></a>“世尊，<a id="a-5"></a>摩诃衍、<a id="a-6"></a>摩诃衍者，<a id="a-7"></a>胜出一切世间及诸天、<a id="a-8"></a>人、<a id="a-9"></a>阿修罗。<a id="a-A"></a>世尊，<a id="a-B"></a>是摩诃衍与虚空等，<a id="a-C"></a>如虚空受无量无边阿僧祇众生；<a id="a-D"></a>摩诃衍亦如是受无量无边阿僧祇众生。<a id="a-E"></a>世尊，<a id="a-F"></a>是摩诃衍不见来处，<a id="a-G"></a>不见去处，<a id="a-H"></a>不见住处。<a id="a-I"></a>是摩诃衍，<a id="a-J"></a>前际不可得，<a id="a-K"></a>后际不可得，<a id="a-L"></a>中际不可得，<a id="a-M"></a>三世等是摩诃衍。<a id="a-N"></a>世尊，<a id="a-O"></a>以是故，<a id="a-P"></a>是乘名摩诃衍。<a id="a-Q"></a>”</p>
  <p id="aR">佛告须菩提：<a id="a-S"></a>“如是，<a id="a-T"></a>如是。<a id="a-U"></a>是菩萨摩诃萨摩诃衍，<a id="a-V"></a>所谓六波罗蜜，<a id="a-W"></a>檀波罗蜜、<a id="a-X"></a>尸罗波罗蜜、<a id="a-Y"></a>羼提波罗蜜、<a id="a-Z"></a>毗梨耶波罗蜜、<a id="a-a"></a>禅波罗蜜、<a id="a-b"></a>般若波罗蜜，<a id="a-c"></a>是名菩萨摩诃萨摩诃衍。</p>
  <p id="ad">“复次，<a id="a-e"></a>须菩提，<a id="a-f"></a>菩萨摩诃萨摩诃衍，<a id="a-g"></a>一切陀罗尼门、<a id="a-h"></a>一切三昧门，<a id="a-i"></a>所谓首楞严三昧乃至离著虚空不染三昧，<a id="a-j"></a>是名菩萨摩诃萨摩诃衍。</p>
  <p id="ak">“复次，<a id="a-l"></a>须菩提，<a id="a-m"></a>菩萨摩诃萨摩诃衍，<a id="a-n"></a>所谓内空乃至无法有法空，<a id="a-o"></a>是名菩萨摩诃萨摩诃衍。</p>
  <p id="ap">“复次，<a id="a-q"></a>须菩提，<a id="a-r"></a>菩萨摩诃萨摩诃衍，<a id="a-s"></a>所谓四念处乃至十八不共法，<a id="a-t"></a>是名菩萨摩诃萨摩诃衍。</p>
  <p id="au">“如须菩提所言，<a id="a-v"></a>是摩诃衍，<a id="a-w"></a>胜出一切世间及诸天、<a id="a-x"></a>人、<a id="a-y"></a>阿修罗。</p>
  <p id="az">“须菩提，<a id="a-10"></a>若欲界当有实，<a id="a-11"></a>不虚妄，<a id="a-12"></a>不异谛，<a id="a-13"></a>不颠倒，<a id="a-14"></a>有常不坏相，<a id="a-15"></a>非无法者，<a id="a-16"></a>是摩诃衍不能胜出一切世间及诸天、<a id="a-17"></a>人、<a id="a-18"></a>阿修罗。<a id="a-19"></a>须菩提，<a id="a-1A"></a>以欲界虚妄忆想分别，<a id="a-1B"></a>和合名字等有，<a id="a-1C"></a>一切无常相、<a id="a-1D"></a>无法；<a id="a-1E"></a>以是故，<a id="a-1F"></a>摩诃衍胜出一切世间及诸天、<a id="a-1G"></a>人、<a id="a-1H"></a>阿修罗。</p>
  <p id="a1I">“须菩提，<a id="a-1J"></a>色界、<a id="a-1K"></a>无色界若当实有，<a id="a-1L"></a>不虚妄，<a id="a-1M"></a>不异谛，<a id="a-1N"></a>不颠倒，<a id="a-1O"></a>有常不坏相，<a id="a-1P"></a>非无法者，<a id="a-1Q"></a>是摩诃衍不能胜出一切世间及诸天、<a id="a-1R"></a>人、<a id="a-1S"></a>阿修罗。<a id="a-1T"></a>须菩提，<a id="a-1U"></a>以色界、<a id="a-1V"></a>无色界虚妄忆想分别，<a id="a-1W"></a>和合名字等有，<a id="a-1X"></a>一切无常破坏相、<a id="a-1Y"></a>无法；<a id="a-1Z"></a>以是故，<a id="a-1a"></a>摩诃衍胜出一切世间及诸天、<a id="a-1b"></a>人、<a id="a-1c"></a>阿修罗。</p>
  <p id="a1d">“须菩提，<a id="a-1e"></a>若色当实有，<a id="a-1f"></a>不虚妄，<a id="a-1g"></a>不异谛，<a id="a-1h"></a>不颠倒，<a id="a-1i"></a>有常不坏相，<a id="a-1j"></a>非无法者，<a id="a-1k"></a>是摩诃衍不能胜出一切世间及诸天、<a id="a-1l"></a>人、<a id="a-1m"></a>阿修罗。<a id="a-1n"></a>须菩提，<a id="a-1o"></a>以色虚妄忆想分别，<a id="a-1p"></a>和合名字等有，<a id="a-1q"></a>一切无常破坏相、<a id="a-1r"></a>无法；<a id="a-1s"></a>以是故，<a id="a-1t"></a>摩诃衍胜出一切世间及诸天、<a id="a-1u"></a>人、<a id="a-1v"></a>阿修罗。<a id="a-1w"></a>受、<a id="a-1x"></a>想、<a id="a-1y"></a>行、<a id="a-1z"></a>识亦如是。</p>
  <p id="a20">“须菩提，<a id="a-21"></a>若眼乃至意，<a id="a-22"></a>色乃至法，<a id="a-23"></a>眼识乃至意识，<a id="a-24"></a>眼触乃至意触，<a id="a-25"></a>眼触因缘生受，<a id="a-26"></a>乃至意触因缘生受，<a id="a-27"></a>若当实有，<a id="a-28"></a>不虚妄，<a id="a-29"></a>不异谛，<a id="a-2A"></a>不颠倒，<a id="a-2B"></a>有常不坏相，<a id="a-2C"></a>非无法者，<a id="a-2D"></a>是摩诃衍不能胜出一切世间及诸天、<a id="a-2E"></a>人、<a id="a-2F"></a>阿修罗。<a id="a-2G"></a>须菩提，<a id="a-2H"></a>以眼乃至意触因缘生受，<a id="a-2I"></a>虚妄忆想分别，<a id="a-2J"></a>和合名字等有，<a id="a-2K"></a>一切无常破坏相、<a id="a-2L"></a>无法；<a id="a-2M"></a>以是故，<a id="a-2N"></a>摩诃衍胜出一切世间及诸天、<a id="a-2O"></a>人、<a id="a-2P"></a>阿修罗。</p>
  <p id="a2Q">“须菩提，<a id="a-2R"></a>若法性是有法，<a id="a-2S"></a>非无法者，<a id="a-2T"></a>是摩诃衍不能胜出一切世间及诸天、<a id="a-2U"></a>人、<a id="a-2V"></a>阿修罗。<a id="a-2W"></a>须菩提，<a id="a-2X"></a>以法性无法、<a id="a-2Y"></a>非法；<a id="a-2Z"></a>以是故，<a id="a-2a"></a>摩诃衍胜出一切世间及诸天、<a id="a-2b"></a>人、<a id="a-2c"></a>阿修罗。</p>
  <p id="a2d">“须菩提，<a id="a-2e"></a>若如、<a id="a-2f"></a>实际、<a id="a-2g"></a>不可思议性是有法，<a id="a-2h"></a>非无法者，<a id="a-2i"></a>是摩诃衍不能胜出一切世间及诸天、<a id="a-2j"></a>人、<a id="a-2k"></a>阿修罗。<a id="a-2l"></a>须菩提，<a id="a-2m"></a>以如、<a id="a-2n"></a>实际、<a id="a-2o"></a>不可思议性无法、<a id="a-2p"></a>非法；<a id="a-2q"></a>以是故，<a id="a-2r"></a>摩诃衍胜出一切世间及诸天、<a id="a-2s"></a>人、<a id="a-2t"></a>阿修罗。</p>
  <p id="a2u">“须菩提，<a id="a-2v"></a>若檀波罗蜜是有法，<a id="a-2w"></a>非无法者，<a id="a-2x"></a>是摩诃衍不能胜出一切世间及诸天、<a id="a-2y"></a>人、<a id="a-2z"></a>阿修罗。<a id="a-30"></a>以檀波罗蜜无法、<a id="a-31"></a>非法；<a id="a-32"></a>以是故，<a id="a-33"></a>摩诃衍胜出一切世间及诸天、<a id="a-34"></a>人、<a id="a-35"></a>阿修罗。<a id="a-36"></a>若尸罗波罗蜜、<a id="a-37"></a>羼提波罗蜜、<a id="a-38"></a>毗梨耶波罗蜜、<a id="a-39"></a>禅波罗蜜、<a id="a-3A"></a>般若波罗蜜，<a id="a-3B"></a>是有法，<a id="a-3C"></a>非无法者，<a id="a-3D"></a>是摩诃衍不能胜出一切世间及诸天、<a id="a-3E"></a>人、<a id="a-3F"></a>阿修罗。<a id="a-3G"></a>以尸罗波罗蜜乃至般若波罗蜜无法、<a id="a-3H"></a>非法；<a id="a-3I"></a>以是故，<a id="a-3J"></a>摩诃衍胜出一切世间及诸天、<a id="a-3K"></a>人、<a id="a-3L"></a>阿修罗。</p>
  <p id="a3M">“须菩提，<a id="a-3N"></a>若内空乃至无法有法空，<a id="a-3O"></a>是有法，<a id="a-3P"></a>非无法者，<a id="a-3Q"></a>是摩诃衍不能胜出一切世间及诸天、<a id="a-3R"></a>人、<a id="a-3S"></a>阿修罗。<a id="a-3T"></a>以内空乃至无法有法空，<a id="a-3U"></a>无法、<a id="a-3V"></a>非法；<a id="a-3W"></a>以是故，<a id="a-3X"></a>摩诃衍胜出一切世间及诸天、<a id="a-3Y"></a>人、<a id="a-3Z"></a>阿修罗。</p>
  <p id="a3a">“须菩提，<a id="a-3b"></a>若四念处乃至十八不共法，<a id="a-3c"></a>是有法，<a id="a-3d"></a>非无法者，<a id="a-3e"></a>是摩诃衍不能胜出一切世间及诸天、<a id="a-3f"></a>人、<a id="a-3g"></a>阿修罗。<a id="a-3h"></a>以四念处乃至十八不共法，<a id="a-3i"></a>无法、<a id="a-3j"></a>非法；<a id="a-3k"></a>以是故，<a id="a-3l"></a>摩诃衍胜出一切世间及诸天、<a id="a-3m"></a>人、<a id="a-3n"></a>阿修罗。</p>
  <p id="a3o">“须菩提，<a id="a-3p"></a>若性人法，<a id="a-3q"></a>是有法，<a id="a-3r"></a>非无法者，<a id="a-3s"></a>是摩诃衍不能胜出一切世间及诸天、<a id="a-3t"></a>人、<a id="a-3u"></a>阿修罗。<a id="a-3v"></a>以性人法无法、<a id="a-3w"></a>非法；<a id="a-3x"></a>以是故，<a id="a-3y"></a>摩诃衍胜出一切世间及诸天、<a id="a-3z"></a>人、<a id="a-40"></a>阿修罗。</p>
  <p id="a41">“须菩提，<a id="a-42"></a>若八人法、<a id="a-43"></a>须陀洹法、<a id="a-44"></a>斯陀含法、<a id="a-45"></a>阿那含法、<a id="a-46"></a>阿罗汉法、<a id="a-47"></a>辟支佛法、<a id="a-48"></a>佛法，<a id="a-49"></a>是有法，<a id="a-4A"></a>非无法者，<a id="a-4B"></a>是摩诃衍不能胜出一切世间及诸天、<a id="a-4C"></a>人、<a id="a-4D"></a>阿修罗。<a id="a-4E"></a>以八人法乃至佛法，<a id="a-4F"></a>无法、<a id="a-4G"></a>非法；<a id="a-4H"></a>以是故，<a id="a-4I"></a>摩诃衍胜出一切世间及诸天、<a id="a-4J"></a>人、<a id="a-4K"></a>阿修罗。</p>
  <p id="a4L">“须菩提，<a id="a-4M"></a>若性人是有法，<a id="a-4N"></a>非无法者，<a id="a-4O"></a>是摩诃衍不能胜出一切世间及诸天、<a id="a-4P"></a>人、<a id="a-4Q"></a>阿修罗。<a id="a-4R"></a>以性人无法、<a id="a-4S"></a>非法；<a id="a-4T"></a>以是故，<a id="a-4U"></a>摩诃衍胜出一切世间及诸天、<a id="a-4V"></a>人、<a id="a-4W"></a>阿修罗。</p>
  <p id="a4X">“须菩提，<a id="a-4Y"></a>若八人、<a id="a-4Z"></a>须陀洹乃至佛，<a id="a-4a"></a>是有法，<a id="a-4b"></a>非无法者，<a id="a-4c"></a>是摩诃衍不能胜出一切世间及诸天、<a id="a-4d"></a>人、<a id="a-4e"></a>阿修罗。<a id="a-4f"></a>以八人乃至佛，<a id="a-4g"></a>无法、<a id="a-4h"></a>非法；<a id="a-4i"></a>以是故，<a id="a-4j"></a>摩诃衍胜出一切世间及诸天、<a id="a-4k"></a>人、<a id="a-4l"></a>阿修罗。</p>
  <p id="a4m">“须菩提，<a id="a-4n"></a>若一切世间及诸天、<a id="a-4o"></a>人、<a id="a-4p"></a>阿修罗，<a id="a-4q"></a>是有法，<a id="a-4r"></a>非无法者，<a id="a-4s"></a>是摩诃衍不能胜出一切世间及诸天、<a id="a-4t"></a>人、<a id="a-4u"></a>阿修罗。<a id="a-4v"></a>以一切世间及诸天、<a id="a-4w"></a>人、<a id="a-4x"></a>阿修罗，<a id="a-4y"></a>无法、<a id="a-4z"></a>非法；<a id="a-50"></a>以是故，<a id="a-51"></a>摩诃衍胜出一切世间及诸天、<a id="a-52"></a>人、<a id="a-53"></a>阿修罗。</p>
  <p id="a54">“须菩提，<a id="a-55"></a>若菩萨摩诃萨，<a id="a-56"></a>从初发心乃至道场，<a id="a-57"></a>于其中间诸心，<a id="a-58"></a>若当有法，<a id="a-59"></a>非无法者，<a id="a-5A"></a>是摩诃衍不能胜出一切世间及诸天、<a id="a-5B"></a>人、<a id="a-5C"></a>阿修罗。<a id="a-5D"></a>以菩萨从初发心乃至道场，<a id="a-5E"></a>于其中间诸心，<a id="a-5F"></a>无法、<a id="a-5G"></a>非法；<a id="a-5H"></a>以是故，<a id="a-5I"></a>摩诃衍胜出一切世间及诸天、<a id="a-5J"></a>人、<a id="a-5K"></a>阿修罗。</p>
  <p id="a5L">“须菩提，<a id="a-5M"></a>若菩萨摩诃萨如金刚慧，<a id="a-5N"></a>若是有法，<a id="a-5O"></a>非无法者，<a id="a-5P"></a>是菩萨摩诃萨不能知一切结使及习，<a id="a-5Q"></a>无法、<a id="a-5R"></a>非法，<a id="a-5S"></a>得一切种智。<a id="a-5T"></a>须菩提，<a id="a-5U"></a>以菩萨摩诃萨如金刚慧，<a id="a-5V"></a>无法、<a id="a-5W"></a>非法，<a id="a-5X"></a>是故菩萨知一切结使及习，<a id="a-5Y"></a>无法、<a id="a-5Z"></a>非法，<a id="a-5a"></a>得一切种智；<a id="a-5b"></a>以是故，<a id="a-5c"></a>摩诃衍胜出一切世间及诸天、<a id="a-5d"></a>人、<a id="a-5e"></a>阿修罗。</p>
  <p id="a5f">“须菩提，<a id="a-5g"></a>若诸佛三十二相，<a id="a-5h"></a>是有法，<a id="a-5i"></a>非无法者，<a id="a-5j"></a>诸佛威德不能照然，<a id="a-5k"></a>胜出一切世间及诸天、<a id="a-5l"></a>人、<a id="a-5m"></a>阿修罗。<a id="a-5n"></a>须菩提，<a id="a-5o"></a>以诸佛三十二相，<a id="a-5p"></a>无法、<a id="a-5q"></a>非法；<a id="a-5r"></a>以是故，<a id="a-5s"></a>诸佛威德照然，<a id="a-5t"></a>胜出一切世间及诸天、<a id="a-5u"></a>人、<a id="a-5v"></a>阿修罗。</p>
  <p id="a5w">“须菩提，<a id="a-5x"></a>若诸佛光明，<a id="a-5y"></a>是有法、<a id="a-5z"></a>非无法者，<a id="a-60"></a>诸佛光明不能普照恒河沙等世界。<a id="a-61"></a>须菩提，<a id="a-62"></a>以诸佛光明无法、<a id="a-63"></a>非法；<a id="a-64"></a>以是故，<a id="a-65"></a>诸佛能以光明，<a id="a-66"></a>普照恒河沙等世界。</p>
  <p id="a67">“须菩提，<a id="a-68"></a>若诸佛六十种庄严音声，<a id="a-69"></a>是有法、<a id="a-6A"></a>非无法者，<a id="a-6B"></a>诸佛不能以六十种庄严音声，<a id="a-6C"></a>遍至十方无量阿僧祇世界。<a id="a-6D"></a>须菩提，<a id="a-6E"></a>以诸佛六十种庄严音声，<a id="a-6F"></a>无法、<a id="a-6G"></a>非法；<a id="a-6H"></a>以是故，<a id="a-6I"></a>诸佛能以六十种庄严音声，<a id="a-6J"></a>遍至十方无量阿僧祇世界。</p>
  <p id="a6K">“须菩提，<a id="a-6L"></a>诸佛法轮，<a id="a-6M"></a>若是有法、<a id="a-6N"></a>非无法者，<a id="a-6O"></a>诸佛不能转法轮，<a id="a-6P"></a>诸沙门、<a id="a-6Q"></a>婆罗门，<a id="a-6R"></a>若天、<a id="a-6S"></a>若魔、<a id="a-6T"></a>若梵及世间余众所不能如法转者。<a id="a-6U"></a>须菩提，<a id="a-6V"></a>以诸佛法轮，<a id="a-6W"></a>无法、<a id="a-6X"></a>非法；<a id="a-6Y"></a>以是故，<a id="a-6Z"></a>诸佛转法轮，<a id="a-6a"></a>诸沙门、<a id="a-6b"></a>婆罗门，<a id="a-6c"></a>若天、<a id="a-6d"></a>若魔、<a id="a-6e"></a>若梵及世间余众所不能如法转者。</p>
  <p id="a6f">“须菩提，<a id="a-6g"></a>诸佛为众生转法轮，<a id="a-6h"></a>是众生若实有法、<a id="a-6i"></a>非无法者，<a id="a-6j"></a>不能令是众生于无余涅槃而般涅槃。<a id="a-6k"></a>须菩提，<a id="a-6l"></a>以诸佛为众生转法轮，<a id="a-6m"></a>是众生无法、<a id="a-6n"></a>非法；<a id="a-6o"></a>以是故，<a id="a-6p"></a>能令众生于无余涅槃中，<a id="a-6q"></a>已灭、<a id="a-6r"></a>今灭、<a id="a-6s"></a>当灭。<a id="a-6t"></a>”</p>
  <p id="a6u">【论】论者言：<a id="a-6v"></a>须菩提上以五事问摩诃衍，<a id="a-6w"></a>佛已答竟。<a id="a-6x"></a>须菩提欢喜赞叹，<a id="a-6y"></a>作是言：<a id="a-6z"></a>世尊，<a id="a-70"></a>是摩诃衍有大力势，<a id="a-71"></a>破坏人天世间，<a id="a-72"></a>已能于中胜出。<a id="a-73"></a>譬如三人度恶道：<a id="a-74"></a>一者、<a id="a-75"></a>于夜逃遁，<a id="a-76"></a>独脱其身；<a id="a-77"></a>二者、<a id="a-78"></a>以钱求免；<a id="a-79"></a>三者、<a id="a-7A"></a>如大王将大军众，<a id="a-7B"></a>摧破寇贼，<a id="a-7C"></a>举军全济，<a id="a-7D"></a>无所畏难。<a id="a-7E"></a>三乘亦如是，<a id="a-7F"></a>如阿罗汉不能知一切总相、<a id="a-7G"></a>别相，<a id="a-7H"></a>亦不能破魔王，<a id="a-7I"></a>又不能降伏外道；<a id="a-7J"></a>厌老病死，<a id="a-7K"></a>直趣涅槃。<a id="a-7L"></a>如辟支佛入诸法实相，<a id="a-7M"></a>深于声闻，<a id="a-7N"></a>少有悲心；<a id="a-7O"></a>以神通力化度众生，<a id="a-7P"></a>能破烦恼，<a id="a-7Q"></a>不能破魔人及外道。<a id="a-7R"></a>如菩萨从初发心，<a id="a-7S"></a>于一切众生起大慈悲，<a id="a-7T"></a>虽未得佛，<a id="a-7U"></a>于其中间，<a id="a-7V"></a>利益无量众生；<a id="a-7W"></a>决定知诸法实相，<a id="a-7X"></a>具足六波罗蜜故，<a id="a-7Y"></a>破诸魔王及坏外道，<a id="a-7Z"></a>断烦恼习，<a id="a-7a"></a>具足一切种智，<a id="a-7b"></a>总相、<a id="a-7c"></a>别相悉知悉了，<a id="a-7d"></a>成阿耨多罗三藐三菩提。<a id="a-7e"></a>三人虽俱免生死，<a id="a-7f"></a>然方便道各异；<a id="a-7g"></a>是故须菩提赞叹摩诃衍，<a id="a-7h"></a>摧破一切世间，<a id="a-7i"></a>胜出人天、<a id="a-7j"></a>阿修罗上。<a id="a-7k"></a>譬如虚空含受一切国土，<a id="a-7l"></a>而虚空故不尽；<a id="a-7m"></a>摩诃衍亦如是，<a id="a-7n"></a>含受三世诸佛及诸弟子，<a id="a-7o"></a>摩诃衍亦不满。<a id="a-7p"></a>又如虚空常相故，<a id="a-7q"></a>无入相，<a id="a-7r"></a>无出相，<a id="a-7s"></a>无住相；<a id="a-7t"></a>是乘亦如是，<a id="a-7u"></a>无未来世入处，<a id="a-7v"></a>无过去世出处，<a id="a-7w"></a>无现在世住处，<a id="a-7x"></a>破三时故三世等，<a id="a-7y"></a>名摩诃衍。</p>
  <p id="a7z">问曰：<a id="a-80"></a>佛应赞须菩提所叹言善哉，<a id="a-81"></a>何以更说摩诃衍？</p>
  <p id="a82">答曰：<a id="a-83"></a>佛欲将顺须菩提所叹而赞说；<a id="a-84"></a>以上说摩诃衍远故，<a id="a-85"></a>今略说摩诃衍相，<a id="a-86"></a>然后广述。<a id="a-87"></a>须菩提所赞摩诃衍者，<a id="a-88"></a>所谓六波罗蜜，<a id="a-89"></a>诸陀罗尼门、<a id="a-8A"></a>三昧门，<a id="a-8B"></a>十八空，<a id="a-8C"></a>四念处，<a id="a-8D"></a>乃至十八不共法等。<a id="a-8E"></a>如须菩提所说摩诃衍，<a id="a-8F"></a>破坏一切世间，<a id="a-8G"></a>胜出人、<a id="a-8H"></a>天、<a id="a-8I"></a>阿修罗上者，<a id="a-8J"></a>是事实尔。<a id="a-8K"></a>何以故？<a id="a-8L"></a>是三界虚诳，<a id="a-8M"></a>如幻如梦，<a id="a-8N"></a>无明虚妄，<a id="a-8O"></a>因缘故有，<a id="a-8P"></a>因果无有定实，<a id="a-8Q"></a>一切无常，<a id="a-8R"></a>破坏磨灭，<a id="a-8S"></a>皆是空相。<a id="a-8T"></a>以摩诃衍与三界相违，<a id="a-8U"></a>故能摧破胜出。<a id="a-8V"></a>若三界定实，<a id="a-8W"></a>常不虚妄，<a id="a-8X"></a>是摩诃衍不能摧破胜出。<a id="a-8Y"></a>何以故？<a id="a-8Z"></a>力等故。<a id="a-8a"></a>五众、<a id="a-8b"></a>十二入、<a id="a-8c"></a>十八界、<a id="a-8d"></a>六触生诸受，<a id="a-8e"></a>亦如是。<a id="a-8f"></a>若法性是有法、<a id="a-8g"></a>非无法者，<a id="a-8h"></a>摩诃衍不能破世间得胜出；<a id="a-8i"></a>须菩提以法性非有故，<a id="a-8j"></a>摩诃衍能得胜出世间。</p>
  <p id="a8k">问曰：<a id="a-8l"></a>有为法，<a id="a-8m"></a>因缘和合虚诳故言无；<a id="a-8n"></a>如、<a id="a-8o"></a>法性、<a id="a-8p"></a>实际、<a id="a-8q"></a>不可思议性，<a id="a-8r"></a>是无为实法，<a id="a-8s"></a>名为实际，<a id="a-8t"></a>云何言无？</p>
  <p id="a8u">答曰：<a id="a-8v"></a>无为空故言无。</p>
  <p id="a8w">复次，<a id="a-8x"></a>佛说离有为，<a id="a-8y"></a>无为法不可得，<a id="a-8z"></a>有为法实相即是无为法。</p>
  <p id="a90">复次，<a id="a-91"></a>观是有为法虚诳，<a id="a-92"></a>如如、<a id="a-93"></a>法性、<a id="a-94"></a>实际，<a id="a-95"></a>是实。<a id="a-96"></a>以人于法性取相起诤故，<a id="a-97"></a>言无法性；<a id="a-98"></a>或说有，<a id="a-99"></a>或说无，<a id="a-9A"></a>各有因缘故无咎。<a id="a-9B"></a>如，<a id="a-9C"></a>实际，<a id="a-9D"></a>不可思议性亦如是。<a id="a-9E"></a>世间檀波罗蜜著故有，<a id="a-9F"></a>出世间檀波罗蜜无故空；<a id="a-9G"></a>为破悭贪故，<a id="a-9H"></a>言有檀波罗蜜，<a id="a-9I"></a>破邪见故，<a id="a-9J"></a>言檀波罗蜜无；<a id="a-9K"></a>为度初学者说言有，<a id="a-9L"></a>若圣人心中说言无。<a id="a-9M"></a>如檀波罗蜜，<a id="a-9N"></a>乃至若众生实有，<a id="a-9O"></a>非是无法，<a id="a-9P"></a>不应令强灭，<a id="a-9Q"></a>入无余涅槃。</p>
  <p id="a9R">问曰：<a id="a-9S"></a>从三十二相已后，<a id="a-9T"></a>何以不说言摩诃衍胜出？</p>
  <p id="a9U">答曰：<a id="a-9V"></a>应当说，<a id="a-9W"></a>直文烦故不说。</p>
  <p id="a9X">复次，<a id="a-9Y"></a>三十二相，<a id="a-9Z"></a>乃至为众生转法轮，<a id="a-9a"></a>亦是摩诃衍，<a id="a-9b"></a>但名字异耳！</p>
  <p id="a9c">复次，<a id="a-9d"></a>上总相说摩诃衍胜出，<a id="a-9e"></a>不知云何胜出；<a id="a-9f"></a>今别相说，<a id="a-9g"></a>所谓佛三十二相庄严身故，<a id="a-9h"></a>胜一切众生；<a id="a-9i"></a>佛光明胜日月诸天一切光明；<a id="a-9j"></a>佛音声胜一切音乐、<a id="a-9k"></a>世界妙声、<a id="a-9l"></a>诸天梵音；<a id="a-9m"></a>佛法轮胜转轮圣王宝轮，<a id="a-9n"></a>及诸外道一切法轮，<a id="a-9o"></a>无障无碍。<a id="a-9p"></a>余法轮所利益微浅，<a id="a-9q"></a>或一世二世，<a id="a-9r"></a>极至千万世；<a id="a-9s"></a>佛法轮能令永入无余涅槃，<a id="a-9t"></a>不复还入生死。</p>
  <p id="a9u">复次，<a id="a-9v"></a>若众生实有者，<a id="a-9w"></a>佛不应令众生入涅槃，<a id="a-9x"></a>永拔其根，<a id="a-9y"></a>此过于杀一身，<a id="a-9z"></a>有如是大咎。<a id="a-A0"></a>以众生颠倒心见我故，<a id="a-A1"></a>佛破其颠倒，<a id="a-A2"></a>说言涅槃；<a id="a-A3"></a>无众生可灭，<a id="a-A4"></a>故无咎。<a id="a-A5"></a>有如是功德故，<a id="a-A6"></a>摩诃衍能胜出一切世间。</p>
  <p id="aA7">问曰：<a id="a-A8"></a>一切世间者，<a id="a-A9"></a>十方六道众生，<a id="a-AA"></a>何以独说胜出诸天、<a id="a-AB"></a>人、<a id="a-AC"></a>阿修罗？</p>
  <p id="aAD">答曰：<a id="a-AE"></a>六道中，<a id="a-AF"></a>三是善道，<a id="a-AG"></a>三是恶道。<a id="a-AH"></a>摩诃衍尚能破三善道胜出，<a id="a-AI"></a>何况恶道！</p>
  <p id="aAJ">问曰：<a id="a-AK"></a>龙王经中说龙得菩萨道，<a id="a-AL"></a>何以说是恶道？</p>
  <p id="aAM">答曰：<a id="a-AN"></a>众生无量无边，<a id="a-AO"></a>龙得道者少。</p>
  <p id="aAP">复次，<a id="a-AQ"></a>有人言：<a id="a-AR"></a>“大菩萨变化身教化故，<a id="a-AS"></a>作龙王身。<a id="a-AT"></a>”</p>
  <p data-pb></p>
  <h2 id="aAU">释含受品第二十三</h2>
  <p id="aAV">【经】佛告须菩提：<a id="a-AW"></a>“汝所言，<a id="a-AX"></a>摩诃衍与空等，<a id="a-AY"></a>如是，<a id="a-AZ"></a>如是。<a id="a-Aa"></a>须菩提，<a id="a-Ab"></a>衍与空等。<a id="a-Ac"></a>须菩提，<a id="a-Ad"></a>如虚空无东方，<a id="a-Ae"></a>无南方、<a id="a-Af"></a>西方、<a id="a-Ag"></a>北方，<a id="a-Ah"></a>四维、<a id="a-Ai"></a>上下；<a id="a-Aj"></a>须菩提，<a id="a-Ak"></a>摩诃衍亦如是，<a id="a-Al"></a>无东方，<a id="a-Am"></a>无南方、<a id="a-An"></a>西方、<a id="a-Ao"></a>北方，<a id="a-Ap"></a>四维、<a id="a-Aq"></a>上下。<a id="a-Ar"></a>须菩提，<a id="a-As"></a>如虚空非长非短，<a id="a-At"></a>非方非圆；<a id="a-Au"></a>须菩提，<a id="a-Av"></a>摩诃衍亦如是，<a id="a-Aw"></a>非长非短，<a id="a-Ax"></a>非方非圆。<a id="a-Ay"></a>须菩提，<a id="a-Az"></a>如虚空非青、<a id="a-B0"></a>非黄、<a id="a-B1"></a>非赤、<a id="a-B2"></a>非白、<a id="a-B3"></a>非黑；<a id="a-B4"></a>摩诃衍亦如是，<a id="a-B5"></a>非青、<a id="a-B6"></a>非黄、<a id="a-B7"></a>非赤、<a id="a-B8"></a>非白、<a id="a-B9"></a>非黑。<a id="a-BA"></a>以是故，<a id="a-BB"></a>说摩诃衍与空等。<a id="a-BC"></a>须菩提，<a id="a-BD"></a>如虚空非过去，<a id="a-BE"></a>非未来，<a id="a-BF"></a>非现在；<a id="a-BG"></a>摩诃衍亦如是，<a id="a-BH"></a>非过去，<a id="a-BI"></a>非未来，<a id="a-BJ"></a>非现在。<a id="a-BK"></a>以是故，<a id="a-BL"></a>说摩诃衍与空等。<a id="a-BM"></a>须菩提，<a id="a-BN"></a>如虚空不增不减；<a id="a-BO"></a>摩诃衍亦如是，<a id="a-BP"></a>不增不减。<a id="a-BQ"></a>须菩提，<a id="a-BR"></a>如虚空无垢无净；<a id="a-BS"></a>摩诃衍亦如是，<a id="a-BT"></a>无垢无净。<a id="a-BU"></a>须菩提，<a id="a-BV"></a>如虚空无生、<a id="a-BW"></a>无灭，<a id="a-BX"></a>无住、<a id="a-BY"></a>无异；<a id="a-BZ"></a>摩诃衍亦如是，<a id="a-Ba"></a>无生、<a id="a-Bb"></a>无灭，<a id="a-Bc"></a>无住、<a id="a-Bd"></a>无异。<a id="a-Be"></a>须菩提，<a id="a-Bf"></a>如虚空非善非不善，<a id="a-Bg"></a>非记非无记；<a id="a-Bh"></a>摩诃衍亦如是，<a id="a-Bi"></a>非善非不善，<a id="a-Bj"></a>非记非无记。<a id="a-Bk"></a>以是故，<a id="a-Bl"></a>说摩诃衍与空等。<a id="a-Bm"></a>如虚空无见、<a id="a-Bn"></a>无闻、<a id="a-Bo"></a>无知、<a id="a-Bp"></a>无识；<a id="a-Bq"></a>摩诃衍亦如是，<a id="a-Br"></a>无见、<a id="a-Bs"></a>无闻、<a id="a-Bt"></a>无知、<a id="a-Bu"></a>无识。<a id="a-Bv"></a>如虚空不可知、<a id="a-Bw"></a>不可识、<a id="a-Bx"></a>不可见，<a id="a-By"></a>不可断、<a id="a-Bz"></a>不可证、<a id="a-C0"></a>不可修；<a id="a-C1"></a>摩诃衍亦如是，<a id="a-C2"></a>不可知、<a id="a-C3"></a>不可识、<a id="a-C4"></a>不可见，<a id="a-C5"></a>不可断、<a id="a-C6"></a>不可证、<a id="a-C7"></a>不可修。<a id="a-C8"></a>以是故，<a id="a-C9"></a>说摩诃衍与空等。<a id="a-CA"></a>如虚空非染相，<a id="a-CB"></a>非离相；<a id="a-CC"></a>摩诃衍亦如是，<a id="a-CD"></a>非染相，<a id="a-CE"></a>非离相。<a id="a-CF"></a>如虚空不系欲界，<a id="a-CG"></a>不系色界，<a id="a-CH"></a>不系无色界；<a id="a-CI"></a>摩诃衍亦如是，<a id="a-CJ"></a>不系欲界，<a id="a-CK"></a>不系色界，<a id="a-CL"></a>不系无色界。<a id="a-CM"></a>如虚空无初发心、<a id="a-CN"></a>亦无二、<a id="a-CO"></a>三、<a id="a-CP"></a>四、<a id="a-CQ"></a>五、<a id="a-CR"></a>六、<a id="a-CS"></a>七、<a id="a-CT"></a>八、<a id="a-CU"></a>九、<a id="a-CV"></a>第十心；<a id="a-CW"></a>摩诃衍亦如是，<a id="a-CX"></a>无初发心乃至第十心。<a id="a-CY"></a>如虚空无干慧地、<a id="a-CZ"></a>性地、<a id="a-Ca"></a>八人地、<a id="a-Cb"></a>见地、<a id="a-Cc"></a>薄地、<a id="a-Cd"></a>离欲地、<a id="a-Ce"></a>已办地；<a id="a-Cf"></a>摩诃衍亦如是，<a id="a-Cg"></a>无干慧地乃至无已办地。<a id="a-Ch"></a>如虚空无须陀洹果，<a id="a-Ci"></a>无斯陀含果，<a id="a-Cj"></a>无阿那含果，<a id="a-Ck"></a>无阿罗汉果；<a id="a-Cl"></a>摩诃衍亦如是，<a id="a-Cm"></a>无须陀洹果，<a id="a-Cn"></a>乃至无阿罗汉果。<a id="a-Co"></a>如虚空无声闻地，<a id="a-Cp"></a>无辟支佛地，<a id="a-Cq"></a>无佛地；<a id="a-Cr"></a>摩诃衍亦如是，<a id="a-Cs"></a>无声闻地，<a id="a-Ct"></a>乃至无佛地。<a id="a-Cu"></a>以是故，<a id="a-Cv"></a>说摩诃衍与空等。<a id="a-Cw"></a>如虚空非色、<a id="a-Cx"></a>非无色，<a id="a-Cy"></a>非可见、<a id="a-Cz"></a>非不可见，<a id="a-D0"></a>非有对、<a id="a-D1"></a>非无对，<a id="a-D2"></a>非合、<a id="a-D3"></a>非散；<a id="a-D4"></a>摩诃衍亦如是，<a id="a-D5"></a>非色、<a id="a-D6"></a>非无色，<a id="a-D7"></a>非可见、<a id="a-D8"></a>非不可见，<a id="a-D9"></a>非有对、<a id="a-DA"></a>非无对，<a id="a-DB"></a>非合、<a id="a-DC"></a>非散。<a id="a-DD"></a>以是故，<a id="a-DE"></a>说摩诃衍与空等。<a id="a-DF"></a>须菩提，<a id="a-DG"></a>如虚空非常非无常，<a id="a-DH"></a>非乐非苦，<a id="a-DI"></a>非我非无我；<a id="a-DJ"></a>摩诃衍亦如是，<a id="a-DK"></a>非常非无常，<a id="a-DL"></a>非乐非苦，<a id="a-DM"></a>非我非无我。<a id="a-DN"></a>以是故，<a id="a-DO"></a>说摩诃衍与空等。<a id="a-DP"></a>须菩提，<a id="a-DQ"></a>如虚空非空非不空，<a id="a-DR"></a>非相非无相，<a id="a-DS"></a>非作非无作；<a id="a-DT"></a>摩诃衍亦如是，<a id="a-DU"></a>非空非不空，<a id="a-DV"></a>非相非无相，<a id="a-DW"></a>非作非无作。<a id="a-DX"></a>以是故，<a id="a-DY"></a>说摩诃衍与空等。<a id="a-DZ"></a>须菩提，<a id="a-Da"></a>如虚空非寂灭非不寂灭，<a id="a-Db"></a>非离非不离；<a id="a-Dc"></a>摩诃衍亦如是，<a id="a-Dd"></a>非寂灭非不寂灭，<a id="a-De"></a>非离非不离。<a id="a-Df"></a>以是故，<a id="a-Dg"></a>说摩诃衍与空等。<a id="a-Dh"></a>须菩提，<a id="a-Di"></a>如虚空非闇非明；<a id="a-Dj"></a>摩诃衍亦如是，<a id="a-Dk"></a>非闇非明。<a id="a-Dl"></a>以是故，<a id="a-Dm"></a>说摩诃衍与空等。<a id="a-Dn"></a>须菩提，<a id="a-Do"></a>如虚空非可得，<a id="a-Dp"></a>非不可得；<a id="a-Dq"></a>摩诃衍亦如是，<a id="a-Dr"></a>非可得，<a id="a-Ds"></a>非不可得。<a id="a-Dt"></a>以是故，<a id="a-Du"></a>说摩诃衍与空等。<a id="a-Dv"></a>须菩提，<a id="a-Dw"></a>如虚空非可说，<a id="a-Dx"></a>非不可说；<a id="a-Dy"></a>摩诃衍亦如是，<a id="a-Dz"></a>非可说，<a id="a-E0"></a>非不可说。<a id="a-E1"></a>以是故，<a id="a-E2"></a>说摩诃衍与空等。<a id="a-E3"></a>须菩提，<a id="a-E4"></a>以是诸因缘故，<a id="a-E5"></a>说摩诃衍与空等。<a id="a-E6"></a>”</p>
  <p id="aE7">【论】论者言：<a id="a-E8"></a>须菩提赞衍如虚空，<a id="a-E9"></a>佛即广述成其事。<a id="a-EA"></a>如虚空无十方，<a id="a-EB"></a>是摩诃衍亦无十方；<a id="a-EC"></a>无长短、<a id="a-ED"></a>方圆、<a id="a-EE"></a>青黄、<a id="a-EF"></a>赤白等，<a id="a-EG"></a>是摩诃衍亦如是。</p>
  <p id="aEH">问曰：<a id="a-EI"></a>虚空应尔，<a id="a-EJ"></a>是无为法，<a id="a-EK"></a>无色、<a id="a-EL"></a>无方。<a id="a-EM"></a>摩诃衍是有为法，<a id="a-EN"></a>是色法，<a id="a-EO"></a>所谓布施、<a id="a-EP"></a>持戒等，<a id="a-EQ"></a>云何言与虚空等？</p>
  <p id="aER">答曰：<a id="a-ES"></a>六波罗蜜有二种：<a id="a-ET"></a>世间、<a id="a-EU"></a>出世间。<a id="a-EV"></a>世间者，<a id="a-EW"></a>是有为法、<a id="a-EX"></a>色法，<a id="a-EY"></a>不同虚空；<a id="a-EZ"></a>出世间者，<a id="a-Ea"></a>与如、<a id="a-Eb"></a>法性、<a id="a-Ec"></a>实际、<a id="a-Ed"></a>智慧和合故，<a id="a-Ee"></a>似如虚空。<a id="a-Ef"></a>从得无生忍已后，<a id="a-Eg"></a>无所分别如虚空。</p>
  <p id="aEh">复次，<a id="a-Ei"></a>如佛以无碍智，<a id="a-Ej"></a>观实相如虚空；<a id="a-Ek"></a>余人则不然，<a id="a-El"></a>智慧未毕竟清净故。</p>
  <p id="aEm">复次，<a id="a-En"></a>佛前后说诸法毕竟空，<a id="a-Eo"></a>如无余涅槃相，<a id="a-Ep"></a>如虚空，<a id="a-Eq"></a>不应致疑。<a id="a-Er"></a>余法亦如是，<a id="a-Es"></a>乃至如虚空非说非不说，<a id="a-Et"></a>亦如是。</p>
  <p id="aEu">问曰：<a id="a-Ev"></a>如虚空，<a id="a-Ew"></a>言无所有便足，<a id="a-Ex"></a>何以说无种种相？</p>
  <p id="aEy">答曰：<a id="a-Ez"></a>初发心菩萨，<a id="a-F0"></a>于内外种种因缘法中著心；<a id="a-F1"></a>以是故佛说如虚空无是种种相，<a id="a-F2"></a>摩诃衍亦如是。</p>
  <p id="aF3">【经】“须菩提，<a id="a-F4"></a>如汝所言，<a id="a-F5"></a>如虚空受无量无边阿僧祇众生，<a id="a-F6"></a>摩诃衍亦受无量无边阿僧祇众生。<a id="a-F7"></a>如是，<a id="a-F8"></a>如是，<a id="a-F9"></a>须菩提，<a id="a-FA"></a>众生无有故，<a id="a-FB"></a>当知虚空无有；<a id="a-FC"></a>虚空无有故，<a id="a-FD"></a>当知摩诃衍亦无有。<a id="a-FE"></a>以是因缘故，<a id="a-FF"></a>摩诃衍受无量无边阿僧祇众生。<a id="a-FG"></a>何以故？<a id="a-FH"></a>是众生、<a id="a-FI"></a>虚空、<a id="a-FJ"></a>摩诃衍，<a id="a-FK"></a>是法皆不可得故。</p>
  <p id="aFL">“复次，<a id="a-FM"></a>须菩提，<a id="a-FN"></a>摩诃衍无所有故，<a id="a-FO"></a>当知阿僧祇无所有；<a id="a-FP"></a>阿僧祇无所有故，<a id="a-FQ"></a>当知无量无所有；<a id="a-FR"></a>无量无所有故，<a id="a-FS"></a>当知无边无所有；<a id="a-FT"></a>无边无所有故，<a id="a-FU"></a>当知一切诸法无所有。<a id="a-FV"></a>以是因缘故，<a id="a-FW"></a>须菩提，<a id="a-FX"></a>是摩诃衍受无量无边阿僧祇众生。<a id="a-FY"></a>何以故？<a id="a-FZ"></a>是众生、<a id="a-Fa"></a>虚空、<a id="a-Fb"></a>摩诃衍、<a id="a-Fc"></a>阿僧祇、<a id="a-Fd"></a>无量、<a id="a-Fe"></a>无边，<a id="a-Ff"></a>是一切法不可得故。</p>
  <p id="aFg">“复次，<a id="a-Fh"></a>须菩提，<a id="a-Fi"></a>我无所有乃至知者、<a id="a-Fj"></a>见者无所有故，<a id="a-Fk"></a>当知如、<a id="a-Fl"></a>法性、<a id="a-Fm"></a>实际无所有；<a id="a-Fn"></a>如、<a id="a-Fo"></a>法性、<a id="a-Fp"></a>实际无所有故，<a id="a-Fq"></a>当知乃至无量无边阿僧祇无所有；<a id="a-Fr"></a>无量无边阿僧祇无所有故，<a id="a-Fs"></a>当知一切法无所有。<a id="a-Ft"></a>以是因缘故，<a id="a-Fu"></a>须菩提，<a id="a-Fv"></a>摩诃衍受无量无边阿僧祇众生。<a id="a-Fw"></a>何以故？<a id="a-Fx"></a>是众生乃至知者、<a id="a-Fy"></a>见者，<a id="a-Fz"></a>实际乃至无量无边阿僧祇，<a id="a-G0"></a>是一切法不可得故。</p>
  <p id="aG1">“复次，<a id="a-G2"></a>须菩提，<a id="a-G3"></a>我无所有乃至知者、<a id="a-G4"></a>见者无所有故，<a id="a-G5"></a>当知不可思议性无所有；<a id="a-G6"></a>不可思议性无所有故，<a id="a-G7"></a>当知色、<a id="a-G8"></a>受、<a id="a-G9"></a>想、<a id="a-GA"></a>行、<a id="a-GB"></a>识无所有；<a id="a-GC"></a>色、<a id="a-GD"></a>受、<a id="a-GE"></a>想、<a id="a-GF"></a>行、<a id="a-GG"></a>识无所有故，<a id="a-GH"></a>当知虚空无所有；<a id="a-GI"></a>虚空无所有故，<a id="a-GJ"></a>当知摩诃衍无所有；<a id="a-GK"></a>摩诃衍无所有故，<a id="a-GL"></a>当知阿僧祇无所有；<a id="a-GM"></a>阿僧祇无所有故，<a id="a-GN"></a>当知无量无所有；<a id="a-GO"></a>无量无所有故，<a id="a-GP"></a>当知无边无所有；<a id="a-GQ"></a>无边无所有故，<a id="a-GR"></a>当知一切诸法无所有。<a id="a-GS"></a>以是因缘故，<a id="a-GT"></a>须菩提，<a id="a-GU"></a>当知摩诃衍受无量无边阿僧祇众生。<a id="a-GV"></a>何以故？<a id="a-GW"></a>须菩提，<a id="a-GX"></a>我乃至知者、<a id="a-GY"></a>见者等，<a id="a-GZ"></a>一切法皆不可得故。</p>
  <p id="aGa">“复次，<a id="a-Gb"></a>须菩提，<a id="a-Gc"></a>我无所有乃至知者、<a id="a-Gd"></a>见者无所有故，<a id="a-Ge"></a>当知眼无所有，<a id="a-Gf"></a>耳、<a id="a-Gg"></a>鼻、<a id="a-Gh"></a>舌、<a id="a-Gi"></a>身、<a id="a-Gj"></a>意无所有；<a id="a-Gk"></a>眼乃至意无所有故，<a id="a-Gl"></a>当知虚空无所有；<a id="a-Gm"></a>虚空无所有故，<a id="a-Gn"></a>当知摩诃衍无所有；<a id="a-Go"></a>摩诃衍无所有故，<a id="a-Gp"></a>当知阿僧祇无所有；<a id="a-Gq"></a>阿僧祇无所有故，<a id="a-Gr"></a>当知无量无所有；<a id="a-Gs"></a>无量无所有故，<a id="a-Gt"></a>当知无边无所有；<a id="a-Gu"></a>无边无所有故，<a id="a-Gv"></a>当知一切诸法无所有。<a id="a-Gw"></a>以是因缘故，<a id="a-Gx"></a>须菩提，<a id="a-Gy"></a>摩诃衍受无量无边阿僧祇众生。<a id="a-Gz"></a>何以故？<a id="a-H0"></a>须菩提，<a id="a-H1"></a>我乃至一切诸法，<a id="a-H2"></a>皆不可得故。</p>
  <p id="aH3">“复次，<a id="a-H4"></a>须菩提，<a id="a-H5"></a>我无所有乃至知者、<a id="a-H6"></a>见者无所有故，<a id="a-H7"></a>当知檀波罗蜜无所有，<a id="a-H8"></a>尸罗波罗蜜、<a id="a-H9"></a>羼提波罗蜜、<a id="a-HA"></a>毗梨耶波罗蜜、<a id="a-HB"></a>禅波罗蜜、<a id="a-HC"></a>般若波罗蜜无所有；<a id="a-HD"></a>般若波罗蜜无所有故，<a id="a-HE"></a>当知虚空无所有；<a id="a-HF"></a>虚空无所有故，<a id="a-HG"></a>当知摩诃衍无所有；<a id="a-HH"></a>摩诃衍无所有故，<a id="a-HI"></a>当知无量无边阿僧祇无所有；<a id="a-HJ"></a>无量无边阿僧祇无所有故，<a id="a-HK"></a>当知一切诸法无所有。<a id="a-HL"></a>以是因缘故，<a id="a-HM"></a>须菩提，<a id="a-HN"></a>摩诃衍受无量无边阿僧祇众生。<a id="a-HO"></a>何以故？<a id="a-HP"></a>我、<a id="a-HQ"></a>众生乃至一切诸法，<a id="a-HR"></a>皆不可得故。</p>
  <p id="aHS">“复次，<a id="a-HT"></a>须菩提，<a id="a-HU"></a>我无所有乃至知者、<a id="a-HV"></a>见者无所有故，<a id="a-HW"></a>当知内空无所有，<a id="a-HX"></a>乃至无法有法空无所有；<a id="a-HY"></a>无法有法空无所有故，<a id="a-HZ"></a>当知虚空无所有；<a id="a-Ha"></a>虚空无所有故，<a id="a-Hb"></a>当知摩诃衍无所有；<a id="a-Hc"></a>摩诃衍无所有故，<a id="a-Hd"></a>当知阿僧祇无量无边无所有；<a id="a-He"></a>阿僧祇无量无边无所有故，<a id="a-Hf"></a>当知一切诸法无所有。<a id="a-Hg"></a>以是因缘故，<a id="a-Hh"></a>须菩提，<a id="a-Hi"></a>是摩诃衍受无量无边阿僧祇众生。<a id="a-Hj"></a>何以故？<a id="a-Hk"></a>我、<a id="a-Hl"></a>众生乃至一切诸法，<a id="a-Hm"></a>皆不可得故。</p>
  <p id="aHn">“复次，<a id="a-Ho"></a>须菩提，<a id="a-Hp"></a>我、<a id="a-Hq"></a>众生乃至知者、<a id="a-Hr"></a>见者无所有故，<a id="a-Hs"></a>当知四念处无所有；<a id="a-Ht"></a>四念处无所有故，<a id="a-Hu"></a>乃至十八不共法无所有；<a id="a-Hv"></a>十八不共法无所有故，<a id="a-Hw"></a>当知虚空无所有；<a id="a-Hx"></a>虚空无所有故，<a id="a-Hy"></a>当知摩诃衍无所有；<a id="a-Hz"></a>摩诃衍无所有故，<a id="a-I0"></a>当知阿僧祇无量无边无所有；<a id="a-I1"></a>阿僧祇无量无边无所有故，<a id="a-I2"></a>当知一切诸法无所有。<a id="a-I3"></a>以是因缘故，<a id="a-I4"></a>须菩提，<a id="a-I5"></a>是摩诃衍受无量无边阿僧祇众生。<a id="a-I6"></a>何以故？<a id="a-I7"></a>我、<a id="a-I8"></a>众生乃至一切诸法，<a id="a-I9"></a>皆不可得故。</p>
  <p id="aIA">“复次，<a id="a-IB"></a>须菩提，<a id="a-IC"></a>我、<a id="a-ID"></a>众生无所有乃至知者见者无所有故，<a id="a-IE"></a>当知性地无所有，<a id="a-IF"></a>乃至已作地无所有；<a id="a-IG"></a>已作地无所有故，<a id="a-IH"></a>当知虚空无所有；<a id="a-II"></a>虚空无所有故，<a id="a-IJ"></a>当知摩诃衍无所有；<a id="a-IK"></a>摩诃衍无所有故，<a id="a-IL"></a>当知阿僧祇无量无边无所有；<a id="a-IM"></a>阿僧祇无量无边无所有故，<a id="a-IN"></a>当知一切诸法无所有。<a id="a-IO"></a>以是因缘故，<a id="a-IP"></a>是摩诃衍受无量无边阿僧祇众生。<a id="a-IQ"></a>何以故？<a id="a-IR"></a>我、<a id="a-IS"></a>众生乃至一切诸法，<a id="a-IT"></a>皆不可得故。</p>
  <p id="aIU">“复次，<a id="a-IV"></a>须菩提，<a id="a-IW"></a>我、<a id="a-IX"></a>众生乃至知者、<a id="a-IY"></a>见者无所有故，<a id="a-IZ"></a>当知须陀洹无所有；<a id="a-Ia"></a>须陀洹无所有故，<a id="a-Ib"></a>当知斯陀含无所有；<a id="a-Ic"></a>斯陀含无所有故，<a id="a-Id"></a>当知阿那含无所有；<a id="a-Ie"></a>阿那含无所有故，<a id="a-If"></a>当知阿罗汉无所有；<a id="a-Ig"></a>阿罗汉无所有故，<a id="a-Ih"></a>当知乃至一切诸法无所有。<a id="a-Ii"></a>以是因缘故，<a id="a-Ij"></a>须菩提，<a id="a-Ik"></a>是摩诃衍受无量无边阿僧祇众生。<a id="a-Il"></a>何以故？<a id="a-Im"></a>须菩提，<a id="a-In"></a>我乃至一切诸法，<a id="a-Io"></a>皆不可得故。</p>
  <p id="aIp">“复次，<a id="a-Iq"></a>须菩提，<a id="a-Ir"></a>我乃至知者、<a id="a-Is"></a>见者无所有故，<a id="a-It"></a>当知声闻乘无所有；<a id="a-Iu"></a>声闻乘无所有故，<a id="a-Iv"></a>当知辟支佛乘无所有；<a id="a-Iw"></a>辟支佛乘无所有故，<a id="a-Ix"></a>当知佛乘无所有；<a id="a-Iy"></a>佛乘无所有故，<a id="a-Iz"></a>当知声闻人无所有；<a id="a-J0"></a>声闻人无所有故，<a id="a-J1"></a>当知须陀洹无所有；<a id="a-J2"></a>须陀洹无所有故，<a id="a-J3"></a>乃至佛无所有；<a id="a-J4"></a>佛无所有故，<a id="a-J5"></a>当知一切种智无所有；<a id="a-J6"></a>一切种智无所有故，<a id="a-J7"></a>当知虚空无所有；<a id="a-J8"></a>虚空无所有故，<a id="a-J9"></a>当知摩诃衍无所有；<a id="a-JA"></a>摩诃衍无所有故，<a id="a-JB"></a>当知乃至一切诸法无所有。<a id="a-JC"></a>以是因缘故，<a id="a-JD"></a>摩诃衍受无量无边阿僧祇众生。<a id="a-JE"></a>何以故？<a id="a-JF"></a>我乃至一切诸法，<a id="a-JG"></a>皆不可得故。<a id="a-JH"></a>譬如，<a id="a-JI"></a>须菩提，<a id="a-JJ"></a>涅槃性中，<a id="a-JK"></a>受无量无边阿僧祇众生，<a id="a-JL"></a>是摩诃衍亦受无量无边阿僧祇众生。<a id="a-JM"></a>以是因缘故，<a id="a-JN"></a>须菩提，<a id="a-JO"></a>如虚空受无量无边阿僧祇众生，<a id="a-JP"></a>是摩诃衍亦如是受无量无边阿僧祇众生。<a id="a-JQ"></a>”</p>
  <p id="aJR">【论】问曰：<a id="a-JS"></a>何以不说虚空广大无边故受一切物，<a id="a-JT"></a>而言虚空无所有故，<a id="a-JU"></a>能受一切物众生，<a id="a-JV"></a>摩诃衍亦无所有？</p>
  <p id="aJW">答曰：<a id="a-JX"></a>现见虚空无所有，<a id="a-JY"></a>一切万物皆在其中，<a id="a-JZ"></a>以无所有故能受。</p>
  <p id="aJa">问曰：<a id="a-Jb"></a>心心数法亦无形质，<a id="a-Jc"></a>何以不受一切物？</p>
  <p id="aJd">答曰：<a id="a-Je"></a>心心数法觉知相，<a id="a-Jf"></a>非是受相；<a id="a-Jg"></a>又无住处，<a id="a-Jh"></a>若内若外、<a id="a-Ji"></a>若近若远，<a id="a-Jj"></a>但以分别相故知有心。<a id="a-Jk"></a>形色法有住处，<a id="a-Jl"></a>因色处故，<a id="a-Jm"></a>知有虚空，<a id="a-Jn"></a>以色不受物故，<a id="a-Jo"></a>则知虚空受物；<a id="a-Jp"></a>色与虚空相违，<a id="a-Jq"></a>色若不受，<a id="a-Jr"></a>则知虚空是受。<a id="a-Js"></a>如以无明故知有明，<a id="a-Jt"></a>以苦故知有乐，<a id="a-Ju"></a>因色无故说有虚空，<a id="a-Jv"></a>更无别相。</p>
  <p id="aJw">复次，<a id="a-Jx"></a>心心数法更有不受义，<a id="a-Jy"></a>如邪见心不受正见，<a id="a-Jz"></a>正见心不受邪见；<a id="a-K0"></a>虚空则不然，<a id="a-K1"></a>一切皆受故。<a id="a-K2"></a>又心心数法生灭相，<a id="a-K3"></a>是可断法，<a id="a-K4"></a>虚空则不然。<a id="a-K5"></a>心心数法、<a id="a-K6"></a>虚空，<a id="a-K7"></a>但无色、<a id="a-K8"></a>无形同，<a id="a-K9"></a>不得言都不异。<a id="a-KA"></a>以是故，<a id="a-KB"></a>诸法中说虚空能受一切。</p>
  <p id="aKC">问曰：<a id="a-KD"></a>我先问意不然！<a id="a-KE"></a>何以不言虚空无量无边能受一切物，<a id="a-KF"></a>而言无所有受一切物？</p>
  <p id="aKG">答曰：<a id="a-KH"></a>我说虚空无自相，<a id="a-KI"></a>待色相说虚空；<a id="a-KJ"></a>若无自相，<a id="a-KK"></a>则无虚空，<a id="a-KL"></a>云何言无量无边？</p>
  <p id="aKM">问曰：<a id="a-KN"></a>汝言受相，<a id="a-KO"></a>则是虚空，<a id="a-KP"></a>云何言无？</p>
  <p id="aKQ">答曰：<a id="a-KR"></a>受相即是无色相，<a id="a-KS"></a>色不到处，<a id="a-KT"></a>名为虚空；<a id="a-KU"></a>以是故无虚空。<a id="a-KV"></a>若实有虚空，<a id="a-KW"></a>未有色时应有虚空！<a id="a-KX"></a>若未有色有虚空，<a id="a-KY"></a>虚空则无相。<a id="a-KZ"></a>何以故？<a id="a-Ka"></a>以未有色故。<a id="a-Kb"></a>因色故知有虚空，<a id="a-Kc"></a>有色故便有无色。<a id="a-Kd"></a>若先有色，<a id="a-Ke"></a>后有虚空，<a id="a-Kf"></a>虚空则是作法，<a id="a-Kg"></a>作法不名为常。<a id="a-Kh"></a>若有无相法，<a id="a-Ki"></a>是不可得，<a id="a-Kj"></a>以是故无虚空。</p>
  <p id="aKk">问曰：<a id="a-Kl"></a>若常有虚空，<a id="a-Km"></a>因色故虚空相现，<a id="a-Kn"></a>然后相在虚空？</p>
  <p id="aKo">答曰：<a id="a-Kp"></a>若虚空先无相，<a id="a-Kq"></a>后相亦无所住。<a id="a-Kr"></a>若虚空先有相，<a id="a-Ks"></a>相无所相；<a id="a-Kt"></a>若先无相，<a id="a-Ku"></a>相亦无所住。<a id="a-Kv"></a>若离相、<a id="a-Kw"></a>无相，<a id="a-Kx"></a>以相无住处；<a id="a-Ky"></a>若相无住处，<a id="a-Kz"></a>所相处亦无；<a id="a-L0"></a>所相处无故，<a id="a-L1"></a>相亦无；<a id="a-L2"></a>离相及相处，<a id="a-L3"></a>更无有法。<a id="a-L4"></a>以是故，<a id="a-L5"></a>虚空不名为相、<a id="a-L6"></a>不名为所相，<a id="a-L7"></a>不名为法、<a id="a-L8"></a>不名为非法，<a id="a-L9"></a>不名为有、<a id="a-LA"></a>不名为无，<a id="a-LB"></a>断诸语言，<a id="a-LC"></a>寂灭如无余涅槃。<a id="a-LD"></a>余一切法，<a id="a-LE"></a>亦如是。</p>
  <p id="aLF">问曰：<a id="a-LG"></a>若一切法如是者，<a id="a-LH"></a>即是虚空，<a id="a-LI"></a>何以复以虚空为喻？</p>
  <p id="aLJ">答曰：<a id="a-LK"></a>诸法因果，<a id="a-LL"></a>皆是虚诳，<a id="a-LM"></a>因无明故有，<a id="a-LN"></a>诳众生心。<a id="a-LO"></a>众生于是法中生著，<a id="a-LP"></a>而不于虚空生著；<a id="a-LQ"></a>六尘法诳众生心，<a id="a-LR"></a>虚空虽复诳，<a id="a-LS"></a>则不尔！<a id="a-LT"></a>以是故，<a id="a-LU"></a>以虚空为喻，<a id="a-LV"></a>以粗现事破微细事。<a id="a-LW"></a>如虚空因色故，<a id="a-LX"></a>但有假名，<a id="a-LY"></a>无有定法；<a id="a-LZ"></a>众生亦如是，<a id="a-La"></a>因五众和合故，<a id="a-Lb"></a>但有假名，<a id="a-Lc"></a>亦无定法。<a id="a-Ld"></a>摩诃衍亦如是，<a id="a-Le"></a>以众生空，<a id="a-Lf"></a>无佛无菩萨；<a id="a-Lg"></a>以有众生故，<a id="a-Lh"></a>有佛有菩萨；<a id="a-Li"></a>若无佛无菩萨，<a id="a-Lj"></a>则无摩诃衍。<a id="a-Lk"></a>以是故，<a id="a-Ll"></a>摩诃衍能受无量无边阿僧祇众生。<a id="a-Lm"></a>若是有法，<a id="a-Ln"></a>不能受无量诸佛及弟子。</p>
  <p id="aLo">问曰：<a id="a-Lp"></a>若实无虚空，<a id="a-Lq"></a>云何能受无量无边阿僧祇众生？</p>
  <p id="aLr">答曰：<a id="a-Ls"></a>以是故，<a id="a-Lt"></a>佛说摩诃衍无故，<a id="a-Lu"></a>阿僧祇无；<a id="a-Lv"></a>阿僧祇无故，<a id="a-Lw"></a>无量亦无；<a id="a-Lx"></a>无量无故，<a id="a-Ly"></a>无边亦无；<a id="a-Lz"></a>无边无故，<a id="a-M0"></a>一切法亦无，<a id="a-M1"></a>以是故能受。<a id="a-M2"></a>阿僧祇者，<a id="a-M3"></a>僧祇、<a id="a-M4"></a>秦言数，<a id="a-M5"></a>阿、<a id="a-M6"></a>秦言无。<a id="a-M7"></a>众生诸法，<a id="a-M8"></a>各各不可得边故，<a id="a-M9"></a>名无数；<a id="a-MA"></a>数虚空十方远近不可得边故，<a id="a-MB"></a>名无数。<a id="a-MC"></a>分别数六波罗蜜，<a id="a-MD"></a>种种布施、<a id="a-ME"></a>种种持戒等无有数；<a id="a-MF"></a>数几众生已上乘、<a id="a-MG"></a>当上乘、<a id="a-MH"></a>今上乘不可数，<a id="a-MI"></a>是名无数。</p>
  <p id="aMJ">复次，<a id="a-MK"></a>有人言：<a id="a-ML"></a>“初数为一，<a id="a-MM"></a>但有一；<a id="a-MN"></a>一一故言二，<a id="a-MO"></a>如是等皆一，<a id="a-MP"></a>更无余数法。<a id="a-MQ"></a>若皆是一，<a id="a-MR"></a>则无数！<a id="a-MS"></a>”有人言：<a id="a-MT"></a>“一切法和合故有名字，<a id="a-MU"></a>如轮、<a id="a-MV"></a>辋、<a id="a-MW"></a>辐、<a id="a-MX"></a>毂和合故名为车，<a id="a-MY"></a>无有定实法。<a id="a-MZ"></a>一法无故，<a id="a-Ma"></a>多亦无，<a id="a-Mb"></a>先一后多故。<a id="a-Mc"></a>”</p>
  <p id="aMd">复次，<a id="a-Me"></a>以数数事，<a id="a-Mf"></a>事无故，<a id="a-Mg"></a>数亦无。<a id="a-Mh"></a>无量者，<a id="a-Mi"></a>如以斗称量物，<a id="a-Mj"></a>以智慧量诸法亦如是。<a id="a-Mk"></a>诸法空故无数，<a id="a-Ml"></a>无数故无量无边，<a id="a-Mm"></a>无有实智，<a id="a-Mn"></a>云何能得诸法定相？<a id="a-Mo"></a>无量故无边，<a id="a-Mp"></a>量名总相，<a id="a-Mq"></a>边名别相；<a id="a-Mr"></a>量为初始，<a id="a-Ms"></a>边名终竟。</p>
  <p id="aMt">复次，<a id="a-Mu"></a>我乃至知者、<a id="a-Mv"></a>见者无故，<a id="a-Mw"></a>实际亦无；<a id="a-Mx"></a>实际无故，<a id="a-My"></a>无数亦无；<a id="a-Mz"></a>无数无故，<a id="a-N0"></a>无量亦无；<a id="a-N1"></a>无量无故，<a id="a-N2"></a>无边亦无；<a id="a-N3"></a>无边无故，<a id="a-N4"></a>一切法亦无。<a id="a-N5"></a>以是故，<a id="a-N6"></a>一切法毕竟清净。<a id="a-N7"></a>是摩诃衍能含受一切众生及法，<a id="a-N8"></a>二事相因；<a id="a-N9"></a>若无众生则无法，<a id="a-NA"></a>若无法则无众生。<a id="a-NB"></a>先总相说一切法空，<a id="a-NC"></a>后一一别说诸法空。<a id="a-ND"></a>实际是末后妙法，<a id="a-NE"></a>此若无者，<a id="a-NF"></a>何况余法！<a id="a-NG"></a>从不可思议性，<a id="a-NH"></a>乃至如涅槃性，<a id="a-NI"></a>亦如是。</p>
  <p id="aNJ">【经】“须菩提，<a id="a-NK"></a>汝所言，<a id="a-NL"></a>是摩诃衍不见来处，<a id="a-NM"></a>不见去处，<a id="a-NN"></a>不见住处。<a id="a-NO"></a>如是，<a id="a-NP"></a>如是，<a id="a-NQ"></a>须菩提，<a id="a-NR"></a>是摩诃衍不见来处，<a id="a-NS"></a>不见去处，<a id="a-NT"></a>不见住处。<a id="a-NU"></a>何以故？<a id="a-NV"></a>须菩提，<a id="a-NW"></a>一切诸法不动相故，<a id="a-NX"></a>是法无来处，<a id="a-NY"></a>无去处，<a id="a-NZ"></a>无住处。<a id="a-Na"></a>何以故？<a id="a-Nb"></a>须菩提，<a id="a-Nc"></a>色，<a id="a-Nd"></a>无所从来，<a id="a-Ne"></a>亦无所去，<a id="a-Nf"></a>亦无所住；<a id="a-Ng"></a>受、<a id="a-Nh"></a>想、<a id="a-Ni"></a>行、<a id="a-Nj"></a>识，<a id="a-Nk"></a>无所从来，<a id="a-Nl"></a>亦无所去，<a id="a-Nm"></a>亦无所住。<a id="a-Nn"></a>须菩提，<a id="a-No"></a>色法，<a id="a-Np"></a>无所从来，<a id="a-Nq"></a>亦无所去，<a id="a-Nr"></a>亦无所住；<a id="a-Ns"></a>受、<a id="a-Nt"></a>想、<a id="a-Nu"></a>行、<a id="a-Nv"></a>识法，<a id="a-Nw"></a>无所从来，<a id="a-Nx"></a>亦无所去，<a id="a-Ny"></a>亦无所住。<a id="a-Nz"></a>须菩提，<a id="a-O0"></a>色如，<a id="a-O1"></a>无所从来，<a id="a-O2"></a>亦无所去，<a id="a-O3"></a>亦无所住；<a id="a-O4"></a>受、<a id="a-O5"></a>想、<a id="a-O6"></a>行、<a id="a-O7"></a>识如，<a id="a-O8"></a>无所从来，<a id="a-O9"></a>亦无所去，<a id="a-OA"></a>亦无所住。<a id="a-OB"></a>须菩提，<a id="a-OC"></a>色性，<a id="a-OD"></a>无所从来，<a id="a-OE"></a>亦无所去，<a id="a-OF"></a>亦无所住；<a id="a-OG"></a>受、<a id="a-OH"></a>想、<a id="a-OI"></a>行、<a id="a-OJ"></a>识性，<a id="a-OK"></a>无所从来，<a id="a-OL"></a>亦无所去，<a id="a-OM"></a>亦无所住。<a id="a-ON"></a>须菩提，<a id="a-OO"></a>色相，<a id="a-OP"></a>无所从来，<a id="a-OQ"></a>亦无所去，<a id="a-OR"></a>亦无所住；<a id="a-OS"></a>受、<a id="a-OT"></a>想、<a id="a-OU"></a>行、<a id="a-OV"></a>识相，<a id="a-OW"></a>无所从来，<a id="a-OX"></a>亦无所去，<a id="a-OY"></a>亦无所住。<a id="a-OZ"></a>须菩提，<a id="a-Oa"></a>眼，<a id="a-Ob"></a>眼法、<a id="a-Oc"></a>眼如、<a id="a-Od"></a>眼性、<a id="a-Oe"></a>眼相，<a id="a-Of"></a>无所从来，<a id="a-Og"></a>亦无所去，<a id="a-Oh"></a>亦无所住；<a id="a-Oi"></a>耳、<a id="a-Oj"></a>鼻、<a id="a-Ok"></a>舌、<a id="a-Ol"></a>身、<a id="a-Om"></a>意，<a id="a-On"></a>意法、<a id="a-Oo"></a>意如、<a id="a-Op"></a>意性、<a id="a-Oq"></a>意相，<a id="a-Or"></a>无所从来，<a id="a-Os"></a>亦无所去，<a id="a-Ot"></a>亦无所住。<a id="a-Ou"></a>色、<a id="a-Ov"></a>声、<a id="a-Ow"></a>香、<a id="a-Ox"></a>味、<a id="a-Oy"></a>触、<a id="a-Oz"></a>法亦如是。<a id="a-P0"></a>须菩提，<a id="a-P1"></a>地种，<a id="a-P2"></a>地种法、<a id="a-P3"></a>地种如、<a id="a-P4"></a>地种性、<a id="a-P5"></a>地种相，<a id="a-P6"></a>无所从来，<a id="a-P7"></a>亦无所去，<a id="a-P8"></a>亦无所住；<a id="a-P9"></a>水、<a id="a-PA"></a>火、<a id="a-PB"></a>风、<a id="a-PC"></a>空、<a id="a-PD"></a>识种，<a id="a-PE"></a>识种法、<a id="a-PF"></a>识种如、<a id="a-PG"></a>识种性、<a id="a-PH"></a>识种相，<a id="a-PI"></a>亦如是。<a id="a-PJ"></a>须菩提，<a id="a-PK"></a>如，<a id="a-PL"></a>如法、<a id="a-PM"></a>如如、<a id="a-PN"></a>如性、<a id="a-PO"></a>如相，<a id="a-PP"></a>无所从来，<a id="a-PQ"></a>亦无所去，<a id="a-PR"></a>亦无所住。<a id="a-PS"></a>须菩提，<a id="a-PT"></a>实际，<a id="a-PU"></a>实际法、<a id="a-PV"></a>实际如、<a id="a-PW"></a>实际性、<a id="a-PX"></a>实际相，<a id="a-PY"></a>无所从来，<a id="a-PZ"></a>亦无所去，<a id="a-Pa"></a>亦无所住。<a id="a-Pb"></a>须菩提，<a id="a-Pc"></a>不可思议，<a id="a-Pd"></a>不可思议法、<a id="a-Pe"></a>不可思议如、<a id="a-Pf"></a>不可思议性、<a id="a-Pg"></a>不可思议相，<a id="a-Ph"></a>无所从来，<a id="a-Pi"></a>亦无所去，<a id="a-Pj"></a>亦无所住。</p>
  <p id="aPk">“须菩提，<a id="a-Pl"></a>檀波罗蜜，<a id="a-Pm"></a>檀波罗蜜法、<a id="a-Pn"></a>檀波罗蜜如，<a id="a-Po"></a>檀波罗蜜性、<a id="a-Pp"></a>檀波罗蜜相，<a id="a-Pq"></a>无所从来，<a id="a-Pr"></a>亦无所去，<a id="a-Ps"></a>亦无所住；<a id="a-Pt"></a>尸罗波罗蜜、<a id="a-Pu"></a>羼提波罗蜜、<a id="a-Pv"></a>毗梨耶波罗蜜、<a id="a-Pw"></a>禅波罗蜜、<a id="a-Px"></a>般若波罗蜜，<a id="a-Py"></a>般若波罗蜜法、<a id="a-Pz"></a>般若波罗蜜如、<a id="a-Q0"></a>般若波罗蜜性、<a id="a-Q1"></a>般若波罗蜜相，<a id="a-Q2"></a>无所从来，<a id="a-Q3"></a>亦无所去，<a id="a-Q4"></a>亦无所住。<a id="a-Q5"></a>须菩提，<a id="a-Q6"></a>四念处，<a id="a-Q7"></a>四念处法、<a id="a-Q8"></a>四念处如、<a id="a-Q9"></a>四念处性、<a id="a-QA"></a>四念处相，<a id="a-QB"></a>无所从来，<a id="a-QC"></a>亦无所去，<a id="a-QD"></a>亦无所住；<a id="a-QE"></a>乃至十八不共法亦如是。<a id="a-QF"></a>须菩提，<a id="a-QG"></a>菩萨，<a id="a-QH"></a>菩萨法、<a id="a-QI"></a>菩萨如、<a id="a-QJ"></a>菩萨性、<a id="a-QK"></a>菩萨相，<a id="a-QL"></a>无所从来，<a id="a-QM"></a>亦无所去，<a id="a-QN"></a>亦无所住。<a id="a-QO"></a>佛，<a id="a-QP"></a>佛法、<a id="a-QQ"></a>佛如、<a id="a-QR"></a>佛性、<a id="a-QS"></a>佛相，<a id="a-QT"></a>无所从来，<a id="a-QU"></a>亦无所去，<a id="a-QV"></a>亦无所住。<a id="a-QW"></a>阿耨多罗三藐三菩提，<a id="a-QX"></a>法、<a id="a-QY"></a>如、<a id="a-QZ"></a>性、<a id="a-Qa"></a>相，<a id="a-Qb"></a>无所从来，<a id="a-Qc"></a>亦无所去，<a id="a-Qd"></a>亦无所住。<a id="a-Qe"></a>须菩提，<a id="a-Qf"></a>有为法，<a id="a-Qg"></a>有为法法、<a id="a-Qh"></a>有为法如、<a id="a-Qi"></a>有为法性、<a id="a-Qj"></a>有为法相，<a id="a-Qk"></a>无所从来，<a id="a-Ql"></a>亦无所去，<a id="a-Qm"></a>亦无所住。<a id="a-Qn"></a>须菩提，<a id="a-Qo"></a>无为法，<a id="a-Qp"></a>无为法法、<a id="a-Qq"></a>无为法如、<a id="a-Qr"></a>无为法性、<a id="a-Qs"></a>无为法相，<a id="a-Qt"></a>无所从来，<a id="a-Qu"></a>亦无所去，<a id="a-Qv"></a>亦无所住。<a id="a-Qw"></a>以是因缘故，<a id="a-Qx"></a>须菩提，<a id="a-Qy"></a>是摩诃衍不见来处，<a id="a-Qz"></a>不见去处，<a id="a-R0"></a>不见住处。<a id="a-R1"></a>”</p>
  <p id="aR2">【论】论者言：<a id="a-R3"></a>佛谓须菩提，<a id="a-R4"></a>汝何以但赞摩诃衍无来、<a id="a-R5"></a>无去、<a id="a-R6"></a>无住？<a id="a-R7"></a>一切法，<a id="a-R8"></a>亦如是无来、<a id="a-R9"></a>无去、<a id="a-RA"></a>无住，<a id="a-RB"></a>一切法实相不动故。</p>
  <p id="aRC">问曰：<a id="a-RD"></a>诸法现有来、<a id="a-RE"></a>去可见，<a id="a-RF"></a>云何言不动相，<a id="a-RG"></a>无来无去？</p>
  <p id="aRH">答曰：<a id="a-RI"></a>来、<a id="a-RJ"></a>去相，<a id="a-RK"></a>先已破，<a id="a-RL"></a>今当更说：<a id="a-RM"></a>一切佛法中，<a id="a-RN"></a>无我、<a id="a-RO"></a>无众生乃至无知者、<a id="a-RP"></a>见者故，<a id="a-RQ"></a>来者去者无；<a id="a-RR"></a>来者去者无故，<a id="a-RS"></a>来、<a id="a-RT"></a>去相亦应无。</p>
  <p id="aRU">复次，<a id="a-RV"></a>三世中求去相不可得。<a id="a-RW"></a>所以者何？<a id="a-RX"></a>已去中无去，<a id="a-RY"></a>未去中亦无去，<a id="a-RZ"></a>离已去未去，<a id="a-Ra"></a>去时亦无去。</p>
  <p id="aRb">问曰：<a id="a-Rc"></a>有身动处是名为去，<a id="a-Rd"></a>已去、<a id="a-Re"></a>未去中无身动；<a id="a-Rf"></a>以是故去时身动，<a id="a-Rg"></a>即应有去？</p>
  <p id="aRh">答曰：<a id="a-Ri"></a>不然！<a id="a-Rj"></a>离去相，<a id="a-Rk"></a>去时不可得；<a id="a-Rl"></a>离去时，<a id="a-Rm"></a>去相不可得，<a id="a-Rn"></a>云何言去时去！</p>
  <p id="aRo">复次，<a id="a-Rp"></a>若去时有去相，<a id="a-Rq"></a>应离去相有去时。<a id="a-Rr"></a>何以故？<a id="a-Rs"></a>汝说去时有去故。</p>
  <p id="aRt">复次，<a id="a-Ru"></a>若去时去，<a id="a-Rv"></a>应有二去：<a id="a-Rw"></a>一者、<a id="a-Rx"></a>知去时，<a id="a-Ry"></a>二者、<a id="a-Rz"></a>知去时去。</p>
  <p id="aS0">问曰：<a id="a-S1"></a>若尔，<a id="a-S2"></a>有何咎？</p>
  <p id="aS3">答曰：<a id="a-S4"></a>若尔，<a id="a-S5"></a>有二去者。<a id="a-S6"></a>何以故？<a id="a-S7"></a>离去者无去相，<a id="a-S8"></a>若离去者无去相，<a id="a-S9"></a>离去相无去者，<a id="a-SA"></a>是故去者不去，<a id="a-SB"></a>不去者亦不去。<a id="a-SC"></a>离去、<a id="a-SD"></a>不去，<a id="a-SE"></a>亦无有去。<a id="a-SF"></a>来者、<a id="a-SG"></a>住者亦如是。<a id="a-SH"></a>以是故佛说：<a id="a-SI"></a>凡夫人法，<a id="a-SJ"></a>虚诳无实，<a id="a-SK"></a>虽复肉眼所见，<a id="a-SL"></a>与畜生无异，<a id="a-SM"></a>是不可信。<a id="a-SN"></a>是故说诸法无来，<a id="a-SO"></a>无去，<a id="a-SP"></a>无住处，<a id="a-SQ"></a>亦无动。<a id="a-SR"></a>何者是？<a id="a-SS"></a>所谓色、<a id="a-ST"></a>色法、<a id="a-SU"></a>色如、<a id="a-SV"></a>色性、<a id="a-SW"></a>色相。<a id="a-SX"></a>色，<a id="a-SY"></a>名眼见事，<a id="a-SZ"></a>未分别好丑、<a id="a-Sa"></a>实不实，<a id="a-Sb"></a>自相他相。<a id="a-Sc"></a>色法，<a id="a-Sd"></a>名无常生灭、<a id="a-Se"></a>不净等。<a id="a-Sf"></a>色如，<a id="a-Sg"></a>名色和合有，<a id="a-Sh"></a>如水沫不牢固，<a id="a-Si"></a>离散则无，<a id="a-Sj"></a>虚伪无实，<a id="a-Sk"></a>但诳人眼。<a id="a-Sl"></a>色现在如是，<a id="a-Sm"></a>过去、<a id="a-Sn"></a>未来亦尔。<a id="a-So"></a>如现在火热，<a id="a-Sp"></a>比知过去、<a id="a-Sq"></a>未来亦如是。</p>
  <p id="aSr">复次，<a id="a-Ss"></a>如诸佛观色相毕竟清净空，<a id="a-St"></a>菩萨亦应如是观。<a id="a-Su"></a>色法、<a id="a-Sv"></a>色如，<a id="a-Sw"></a>何因缘不如凡夫人所见？<a id="a-Sx"></a>性自尔故！<a id="a-Sy"></a>此性深妙，<a id="a-Sz"></a>云何可知？<a id="a-T0"></a>以色相力故可知。<a id="a-T1"></a>如火以烟为相，<a id="a-T2"></a>见烟则知有火；<a id="a-T3"></a>见今色无常，<a id="a-T4"></a>破坏、<a id="a-T5"></a>苦恼、<a id="a-T6"></a>粗涩相，<a id="a-T7"></a>知其性尔。<a id="a-T8"></a>此五法不去、<a id="a-T9"></a>不来、<a id="a-TA"></a>不住，<a id="a-TB"></a>如先说。<a id="a-TC"></a>乃至无为、<a id="a-TD"></a>无为法、<a id="a-TE"></a>如、<a id="a-TF"></a>性、<a id="a-TG"></a>相，<a id="a-TH"></a>不来、<a id="a-TI"></a>不去、<a id="a-TJ"></a>不住，<a id="a-TK"></a>亦如是。</p>
  <p id="aTL">【经】“须菩提，<a id="a-TM"></a>汝所言，<a id="a-TN"></a>是摩诃衍，<a id="a-TO"></a>前际不可得，<a id="a-TP"></a>后际不可得，<a id="a-TQ"></a>中际不可得，<a id="a-TR"></a>是衍名三世等；<a id="a-TS"></a>以是故，<a id="a-TT"></a>说名摩诃衍。<a id="a-TU"></a>如是，<a id="a-TV"></a>如是，<a id="a-TW"></a>须菩提，<a id="a-TX"></a>是摩诃衍，<a id="a-TY"></a>前际不可得，<a id="a-TZ"></a>后际不可得，<a id="a-Ta"></a>中际不可得，<a id="a-Tb"></a>是衍名三世等；<a id="a-Tc"></a>以是故，<a id="a-Td"></a>说名摩诃衍。<a id="a-Te"></a>何以故？<a id="a-Tf"></a>须菩提，<a id="a-Tg"></a>过去世、<a id="a-Th"></a>过去世空，<a id="a-Ti"></a>未来世、<a id="a-Tj"></a>未来世空，<a id="a-Tk"></a>现在世、<a id="a-Tl"></a>现在世空，<a id="a-Tm"></a>三世等、<a id="a-Tn"></a>三世等空；<a id="a-To"></a>摩诃衍、<a id="a-Tp"></a>摩诃衍空，<a id="a-Tq"></a>菩萨、<a id="a-Tr"></a>菩萨空。<a id="a-Ts"></a>何以故？<a id="a-Tt"></a>须菩提，<a id="a-Tu"></a>是空非一、<a id="a-Tv"></a>非二、<a id="a-Tw"></a>非三、<a id="a-Tx"></a>非四、<a id="a-Ty"></a>非五、<a id="a-Tz"></a>非异。<a id="a-U0"></a>以是故，<a id="a-U1"></a>说名三世等，<a id="a-U2"></a>是菩萨摩诃萨摩诃衍。<a id="a-U3"></a>是衍中，<a id="a-U4"></a>等、<a id="a-U5"></a>不等相不可得故。<a id="a-U6"></a>染不染不可得，<a id="a-U7"></a>瞋不瞋不可得，<a id="a-U8"></a>痴不痴不可得，<a id="a-U9"></a>慢不慢不可得，<a id="a-UA"></a>乃至一切善法、<a id="a-UB"></a>不善法不可得。<a id="a-UC"></a>是衍中，<a id="a-UD"></a>常不可得，<a id="a-UE"></a>无常不可得；<a id="a-UF"></a>乐不可得，<a id="a-UG"></a>苦不可得；<a id="a-UH"></a>实不可得，<a id="a-UI"></a>空不可得；<a id="a-UJ"></a>我不可得，<a id="a-UK"></a>无我不可得；<a id="a-UL"></a>欲界不可得，<a id="a-UM"></a>色界不可得，<a id="a-UN"></a>无色界不可得；<a id="a-UO"></a>度欲界不可得，<a id="a-UP"></a>度色界不可得，<a id="a-UQ"></a>度无色界不可得。<a id="a-UR"></a>何以故？<a id="a-US"></a>是摩诃衍自法不可得故。<a id="a-UT"></a>须菩提，<a id="a-UU"></a>过去色、<a id="a-UV"></a>过去色空，<a id="a-UW"></a>未来、<a id="a-UX"></a>现在色，<a id="a-UY"></a>未来、<a id="a-UZ"></a>现在色空；<a id="a-Ua"></a>过去受、<a id="a-Ub"></a>想、<a id="a-Uc"></a>行、<a id="a-Ud"></a>识，<a id="a-Ue"></a>过去受、<a id="a-Uf"></a>想、<a id="a-Ug"></a>行、<a id="a-Uh"></a>识空；<a id="a-Ui"></a>未来、<a id="a-Uj"></a>现在受、<a id="a-Uk"></a>想、<a id="a-Ul"></a>行、<a id="a-Um"></a>识，<a id="a-Un"></a>未来、<a id="a-Uo"></a>现在受、<a id="a-Up"></a>想、<a id="a-Uq"></a>行、<a id="a-Ur"></a>识空。<a id="a-Us"></a>空中过去色不可得。<a id="a-Ut"></a>何以故？<a id="a-Uu"></a>空中空亦不可得，<a id="a-Uv"></a>何况空中过去色可得？<a id="a-Uw"></a>空中未来、<a id="a-Ux"></a>现在色不可得。<a id="a-Uy"></a>何以故？<a id="a-Uz"></a>空中空亦不可得，<a id="a-V0"></a>何况空中未来、<a id="a-V1"></a>现在色可得？<a id="a-V2"></a>空中过去受、<a id="a-V3"></a>想、<a id="a-V4"></a>行、<a id="a-V5"></a>识不可得。<a id="a-V6"></a>何以故？<a id="a-V7"></a>空中空亦不可得，<a id="a-V8"></a>何况空中过去受、<a id="a-V9"></a>想、<a id="a-VA"></a>行、<a id="a-VB"></a>识可得？<a id="a-VC"></a>空中未来、<a id="a-VD"></a>现在受、<a id="a-VE"></a>想、<a id="a-VF"></a>行、<a id="a-VG"></a>识不可得。<a id="a-VH"></a>何以故？<a id="a-VI"></a>空中空亦不可得，<a id="a-VJ"></a>何况空中未来、<a id="a-VK"></a>现在受、<a id="a-VL"></a>想、<a id="a-VM"></a>行、<a id="a-VN"></a>识可得？<a id="a-VO"></a>须菩提，<a id="a-VP"></a>过去檀波罗蜜不可得，<a id="a-VQ"></a>未来檀波罗蜜不可得，<a id="a-VR"></a>现在檀波罗蜜不可得，<a id="a-VS"></a>三世等中檀波罗蜜亦不可得。<a id="a-VT"></a>何以故？<a id="a-VU"></a>等中过去世不可得，<a id="a-VV"></a>未来世不可得，<a id="a-VW"></a>现在世不可得。<a id="a-VX"></a>等中等亦不可得，<a id="a-VY"></a>何况等中过去世、<a id="a-VZ"></a>未来世、<a id="a-Va"></a>现在世可得？<a id="a-Vb"></a>尸罗波罗蜜、<a id="a-Vc"></a>羼提波罗蜜、<a id="a-Vd"></a>毗梨耶波罗蜜、<a id="a-Ve"></a>禅波罗蜜、<a id="a-Vf"></a>般若波罗蜜亦如是。</p>
  <p id="aVg">“复次，<a id="a-Vh"></a>须菩提，<a id="a-Vi"></a>过去世中四念处不可得，<a id="a-Vj"></a>乃至过去世中十八不共法不可得；<a id="a-Vk"></a>未来世、<a id="a-Vl"></a>现在世亦如是。</p>
  <p id="aVm">“复次，<a id="a-Vn"></a>须菩提，<a id="a-Vo"></a>三世等中四念处不可得，<a id="a-Vp"></a>三世等中乃至十八不共法亦不可得。<a id="a-Vq"></a>何以故？<a id="a-Vr"></a>等中过去世四念处不可得，<a id="a-Vs"></a>等中未来世四念处不可得，<a id="a-Vt"></a>等中现在世四念处不可得，<a id="a-Vu"></a>等中等亦不可得，<a id="a-Vv"></a>何况等中过去世四念处，<a id="a-Vw"></a>未来、<a id="a-Vx"></a>现在世四念处可得？<a id="a-Vy"></a>等中等亦不可得，<a id="a-Vz"></a>何况等中过去乃至十八不共法可得？<a id="a-W0"></a>未来、<a id="a-W1"></a>现在世亦如是。</p>
  <p id="aW2">“复次，<a id="a-W3"></a>须菩提，<a id="a-W4"></a>过去世凡夫人不可得，<a id="a-W5"></a>未来世、<a id="a-W6"></a>现在世中凡夫人不可得，<a id="a-W7"></a>三世等中凡夫人亦不可得。<a id="a-W8"></a>何以故？<a id="a-W9"></a>众生不可得，<a id="a-WA"></a>乃至知者、<a id="a-WB"></a>见者不可得故。<a id="a-WC"></a>过去世中声闻、<a id="a-WD"></a>辟支佛、<a id="a-WE"></a>菩萨、<a id="a-WF"></a>佛不可得，<a id="a-WG"></a>未来、<a id="a-WH"></a>现在世中声闻、<a id="a-WI"></a>辟支佛、<a id="a-WJ"></a>菩萨、<a id="a-WK"></a>佛不可得，<a id="a-WL"></a>三世等中声闻、<a id="a-WM"></a>辟支佛、<a id="a-WN"></a>菩萨、<a id="a-WO"></a>佛不可得。<a id="a-WP"></a>何以故？<a id="a-WQ"></a>众生不可得，<a id="a-WR"></a>乃至知者、<a id="a-WS"></a>见者不可得故。<a id="a-WT"></a>如是，<a id="a-WU"></a>须菩提，<a id="a-WV"></a>菩萨摩诃萨住般若波罗蜜中，<a id="a-WW"></a>学三世等相，<a id="a-WX"></a>当具足一切种智，<a id="a-WY"></a>是名菩萨摩诃萨摩诃衍，<a id="a-WZ"></a>所谓三世等相。<a id="a-Wa"></a>菩萨摩诃萨住是衍中，<a id="a-Wb"></a>胜出一切世间及诸天、<a id="a-Wc"></a>人、<a id="a-Wd"></a>阿修罗，<a id="a-We"></a>成就萨婆若。<a id="a-Wf"></a>”</p>
  <p id="aWg">尔时，<a id="a-Wh"></a>须菩提白佛言：<a id="a-Wi"></a>“世尊，<a id="a-Wj"></a>善哉！<a id="a-Wk"></a>善哉！<a id="a-Wl"></a>是菩萨摩诃萨摩诃衍！<a id="a-Wm"></a>何以故？<a id="a-Wn"></a>过去诸菩萨是衍中学得一切种智，<a id="a-Wo"></a>未来诸菩萨摩诃萨亦是衍中学当得一切种智。<a id="a-Wp"></a>世尊，<a id="a-Wq"></a>今十方无量阿僧祇世界中诸菩萨摩诃萨，<a id="a-Wr"></a>亦是衍中学得一切种智。<a id="a-Ws"></a>以是故，<a id="a-Wt"></a>世尊，<a id="a-Wu"></a>是衍实是菩萨摩诃萨摩诃衍。<a id="a-Wv"></a>”</p>
  <p id="aWw">佛告须菩提：<a id="a-Wx"></a>“如是，<a id="a-Wy"></a>如是。<a id="a-Wz"></a>过去、<a id="a-X0"></a>未来、<a id="a-X1"></a>现在诸佛，<a id="a-X2"></a>是摩诃衍中学，<a id="a-X3"></a>已得一切种智，<a id="a-X4"></a>当得、<a id="a-X5"></a>今得。<a id="a-X6"></a>”</p>
  <p id="aX7">【论】论者言：<a id="a-X8"></a>须菩提略赞说是摩诃衍，<a id="a-X9"></a>前际、<a id="a-XA"></a>后际、<a id="a-XB"></a>中际俱不可得，<a id="a-XC"></a>三世等故，<a id="a-XD"></a>名摩诃衍。<a id="a-XE"></a>今佛广演须菩提所赞，<a id="a-XF"></a>是三世云何不可得？<a id="a-XG"></a>所谓过去世、<a id="a-XH"></a>过去世空，<a id="a-XI"></a>未来世、<a id="a-XJ"></a>未来世空，<a id="a-XK"></a>现在世、<a id="a-XL"></a>现在世空故不可得。<a id="a-XM"></a>三世等，<a id="a-XN"></a>等者空：<a id="a-XO"></a>摩诃衍、<a id="a-XP"></a>摩诃衍自空；<a id="a-XQ"></a>菩萨、<a id="a-XR"></a>菩萨自空。<a id="a-XS"></a>是三世中三世相空义，<a id="a-XT"></a>如先说。<a id="a-XU"></a>此中佛自说空因缘，<a id="a-XV"></a>所谓空、<a id="a-XW"></a>空相，<a id="a-XX"></a>非一、<a id="a-XY"></a>非二、<a id="a-XZ"></a>非三、<a id="a-Xa"></a>非四、<a id="a-Xb"></a>非五等，<a id="a-Xc"></a>不异、<a id="a-Xd"></a>不合、<a id="a-Xe"></a>不散，<a id="a-Xf"></a>无有分别，<a id="a-Xg"></a>是故三世等空相，<a id="a-Xh"></a>无所有故，<a id="a-Xi"></a>是等亦空。<a id="a-Xj"></a>菩萨能如是解诸法三世等，<a id="a-Xk"></a>不以无始世来为疲厌，<a id="a-Xl"></a>不以未来世无边故为难，<a id="a-Xm"></a>是为菩萨三世等名摩诃衍。<a id="a-Xn"></a>是摩诃衍中等相不可得，<a id="a-Xo"></a>不等相亦不可得。<a id="a-Xp"></a>得是三世等三昧，<a id="a-Xq"></a>破是不等相。<a id="a-Xr"></a>不等相待故有等，<a id="a-Xs"></a>不等毕竟无故等亦无。<a id="a-Xt"></a>欲不欲，<a id="a-Xu"></a>乃至三界度三界，<a id="a-Xv"></a>是相待法，<a id="a-Xw"></a>亦如是。<a id="a-Xx"></a>此中佛自说：<a id="a-Xy"></a>是诸法皆从因缘和合故无自性，<a id="a-Xz"></a>自性无故空。</p>
  <p id="aY0">复次，<a id="a-Y1"></a>过去色、<a id="a-Y2"></a>过去色相空，<a id="a-Y3"></a>未来、<a id="a-Y4"></a>现在亦如是。<a id="a-Y5"></a>如色，<a id="a-Y6"></a>余四众亦如是。<a id="a-Y7"></a>所以者何？<a id="a-Y8"></a>空中空相不可得，<a id="a-Y9"></a>何况空中有三世五众相？<a id="a-YA"></a>菩萨观五众空，<a id="a-YB"></a>断贪欲，<a id="a-YC"></a>入道行，<a id="a-YD"></a>所谓檀波罗蜜等，<a id="a-YE"></a>亦如五众三世中不可得。<a id="a-YF"></a>三世等故，<a id="a-YG"></a>等即是空，<a id="a-YH"></a>是等中檀波罗蜜不可得。</p>
  <p id="aYI">问曰：<a id="a-YJ"></a>何以故三世及三世等中檀波罗蜜不可得？</p>
  <p id="aYK">答曰：<a id="a-YL"></a>诸法等中无三世，<a id="a-YM"></a>等中等相亦不可得，<a id="a-YN"></a>何况三世？<a id="a-YO"></a>五波罗蜜，<a id="a-YP"></a>乃至十八不共法亦如是。</p>
  <p id="aYQ">复次，<a id="a-YR"></a>三世中，<a id="a-YS"></a>凡夫相不可得，<a id="a-YT"></a>声闻乃至佛亦不可得，<a id="a-YU"></a>以众生空故。<a id="a-YV"></a>菩萨住般若波罗蜜，<a id="a-YW"></a>能如是学三世等空，<a id="a-YX"></a>集诸善功德，<a id="a-YY"></a>便具足一切种智。<a id="a-YZ"></a>佛说，<a id="a-Ya"></a>菩萨能如是三世等中住，<a id="a-Yb"></a>则能胜出一切世间及诸天、<a id="a-Yc"></a>人、<a id="a-Yd"></a>阿修罗。<a id="a-Ye"></a>是时，<a id="a-Yf"></a>须菩提赞言：<a id="a-Yg"></a>世尊，<a id="a-Yh"></a>善哉！<a id="a-Yi"></a>善哉！<a id="a-Yj"></a>是摩诃衍利益诸菩萨。<a id="a-Yk"></a>所以者何？<a id="a-Yl"></a>过去诸菩萨学是摩诃衍，<a id="a-Ym"></a>得一切种智，<a id="a-Yn"></a>未得、<a id="a-Yo"></a>今得亦如是。<a id="a-Yp"></a>有人言：<a id="a-Yq"></a>“得清净无因缘，<a id="a-Yr"></a>染垢秽亦无因缘，<a id="a-Ys"></a>大小好丑缚解，<a id="a-Yt"></a>皆无主所与。<a id="a-Yu"></a>”有人言：<a id="a-Yv"></a>“好丑缚解，<a id="a-Yw"></a>至时节自得。<a id="a-Yx"></a>”有人言：<a id="a-Yy"></a>“福德成就故，<a id="a-Yz"></a>得佛道。<a id="a-Z0"></a>”有人言：<a id="a-Z1"></a>“但得清净实智慧，<a id="a-Z2"></a>得佛道。<a id="a-Z3"></a>”如是等说，<a id="a-Z4"></a>皆是非因缘、<a id="a-Z5"></a>少因缘，<a id="a-Z6"></a>须菩提所不赞叹。<a id="a-Z7"></a>今佛舍非因缘，<a id="a-Z8"></a>亦舍不具足因缘，<a id="a-Z9"></a>说具足因缘，<a id="a-ZA"></a>所谓六波罗蜜，<a id="a-ZB"></a>三世菩萨学是乘具足，<a id="a-ZC"></a>得成佛道。<a id="a-ZD"></a>佛亦可须菩提所叹，<a id="a-ZE"></a>言：<a id="a-ZF"></a>如是，<a id="a-ZG"></a>如是。</p>
 </body>
</html>