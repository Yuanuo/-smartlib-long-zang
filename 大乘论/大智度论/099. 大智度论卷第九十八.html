<!doctype html>
<html id="z3IBVJTun" data-ver="1735">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="姚秦">
 </head>
 <body>
  <h1 id="a1">大智度论卷第九十八</h1>
  <h2 id="a2">释萨陀波仑品第八十八之下</h2>
  <p id="a3">【经】“是时，<a id="a-4"></a>十方诸佛安慰萨陀波仑菩萨言：<a id="a-5"></a>‘善哉！<a id="a-6"></a>善哉！<a id="a-7"></a>善男子，<a id="a-8"></a>我等本行菩萨道时，<a id="a-9"></a>求般若波罗蜜，<a id="a-A"></a>得是诸三昧，<a id="a-B"></a>亦如汝今所得。<a id="a-C"></a>我等得是诸三昧，<a id="a-D"></a>善入般若波罗蜜，<a id="a-E"></a>成就方便力，<a id="a-F"></a>住阿鞞跋致地。<a id="a-G"></a>我等观是诸三昧性，<a id="a-H"></a>不见有法出三昧、<a id="a-I"></a>入三昧者，<a id="a-J"></a>亦不见行佛道者，<a id="a-K"></a>亦不见得阿耨多罗三藐三菩提者。<a id="a-L"></a>善男子，<a id="a-M"></a>是名般若波罗蜜，<a id="a-N"></a>所谓不念有是诸法。<a id="a-O"></a>善男子，<a id="a-P"></a>我等于无所念法中住，<a id="a-Q"></a>得是金色身、<a id="a-R"></a>丈光明、<a id="a-S"></a>三十二相、<a id="a-T"></a>八十随形好、<a id="a-U"></a>不可思议智慧，<a id="a-V"></a>无上戒、<a id="a-W"></a>无上三昧、<a id="a-X"></a>无上智慧，<a id="a-Y"></a>一切功德皆悉具足。<a id="a-Z"></a>一切功德具足故，<a id="a-a"></a>佛尚不能取相说尽，<a id="a-b"></a>何况声闻、<a id="a-c"></a>辟支佛及诸余人？<a id="a-d"></a>以是故，<a id="a-e"></a>善男子，<a id="a-f"></a>于是佛法中，<a id="a-g"></a>倍应恭敬爱念，<a id="a-h"></a>生清净心；<a id="a-i"></a>于善知识中，<a id="a-j"></a>应生如佛想！<a id="a-k"></a>何以故？<a id="a-l"></a>为善知识守护故，<a id="a-m"></a>菩萨疾得阿耨多罗三藐三菩提。<a id="a-n"></a>’</p>
  <p id="ao">“是时，<a id="a-p"></a>萨陀波仑菩萨白十方诸佛言：<a id="a-q"></a>‘何等是我善知识，<a id="a-r"></a>所应亲近供养者？<a id="a-s"></a>’十方诸佛告萨陀波仑菩萨言：<a id="a-t"></a>‘汝善男子，<a id="a-u"></a>昙无竭菩萨，<a id="a-v"></a>世世教化成就汝阿耨多罗三藐三菩提；<a id="a-w"></a>昙无竭菩萨守护汝，<a id="a-x"></a>教汝般若波罗蜜方便力，<a id="a-y"></a>是汝善知识。<a id="a-z"></a>汝供养昙无竭菩萨，<a id="a-10"></a>若一劫，<a id="a-11"></a>若二、<a id="a-12"></a>若三乃至过百劫，<a id="a-13"></a>顶戴恭敬；<a id="a-14"></a>以一切乐具，<a id="a-15"></a>三千世界中所有妙色、<a id="a-16"></a>声、<a id="a-17"></a>香、<a id="a-18"></a>味、<a id="a-19"></a>触，<a id="a-1A"></a>尽以供养，<a id="a-1B"></a>未能报须臾之恩！<a id="a-1C"></a>何以故？<a id="a-1D"></a>昙无竭菩萨摩诃萨因缘故，<a id="a-1E"></a>令汝得如是等诸三昧，<a id="a-1F"></a>得般若波罗蜜方便力。<a id="a-1G"></a>’诸佛如是教化安慰萨陀波仑菩萨，<a id="a-1H"></a>令欢喜已，<a id="a-1I"></a>忽然不现。</p>
  <p id="a1J">“是时，<a id="a-1K"></a>萨陀波仑菩萨从三昧起，<a id="a-1L"></a>不复见佛，<a id="a-1M"></a>作是念：<a id="a-1N"></a>‘是诸佛从何所来？<a id="a-1O"></a>去至何所？<a id="a-1P"></a>’不见诸佛故，<a id="a-1Q"></a>复惆怅不乐：<a id="a-1R"></a>‘谁断我疑？<a id="a-1S"></a>’复作是念：<a id="a-1T"></a>‘昙无竭菩萨久远已来，<a id="a-1U"></a>常行般若波罗蜜，<a id="a-1V"></a>得方便力，<a id="a-1W"></a>及得诸陀罗尼，<a id="a-1X"></a>于菩萨法中得自在，<a id="a-1Y"></a>多供养过去诸佛，<a id="a-1Z"></a>世世为我师，<a id="a-1a"></a>常利益我。<a id="a-1b"></a>我当问昙无竭菩萨，<a id="a-1c"></a>诸佛从何所来？<a id="a-1d"></a>去至何处？<a id="a-1e"></a>’</p>
  <p id="a1f">“尔时，<a id="a-1g"></a>萨陀波仑菩萨，<a id="a-1h"></a>于昙无竭菩萨生恭敬爱乐尊重心，<a id="a-1i"></a>作是念：<a id="a-1j"></a>‘我当以何供养昙无竭菩萨？<a id="a-1k"></a>今我贫穷，<a id="a-1l"></a>华香、<a id="a-1m"></a>缨络、<a id="a-1n"></a>烧香、<a id="a-1o"></a>涂香、<a id="a-1p"></a>衣服、<a id="a-1q"></a>幡盖、<a id="a-1r"></a>金银、<a id="a-1s"></a>真珠、<a id="a-1t"></a>琉璃、<a id="a-1u"></a>玻璃、<a id="a-1v"></a>珊瑚、<a id="a-1w"></a>琥珀，<a id="a-1x"></a>无有如是等物，<a id="a-1y"></a>可以供养般若波罗蜜，<a id="a-1z"></a>及说法师昙无竭菩萨。<a id="a-20"></a>我法不应空往昙无竭菩萨所，<a id="a-21"></a>我若空往，<a id="a-22"></a>喜悦心不生；<a id="a-23"></a>我当卖身得财，<a id="a-24"></a>为般若波罗蜜故，<a id="a-25"></a>供养法师昙无竭菩萨。<a id="a-26"></a>何以故？<a id="a-27"></a>我世世丧身无数，<a id="a-28"></a>无始生死中，<a id="a-29"></a>或死或卖，<a id="a-2A"></a>或为欲因缘故，<a id="a-2B"></a>世世在地狱中受无量苦恼，<a id="a-2C"></a>未曾为清净法故，<a id="a-2D"></a>为供养说法师故丧身。<a id="a-2E"></a>’</p>
  <p id="a2F">“是时，<a id="a-2G"></a>萨陀波仑菩萨，<a id="a-2H"></a>中道入一大城，<a id="a-2I"></a>至市肆上，<a id="a-2J"></a>高声唱言：<a id="a-2K"></a>‘谁欲须人？<a id="a-2L"></a>谁欲须人？<a id="a-2M"></a>谁欲买人？<a id="a-2N"></a>’尔时，<a id="a-2O"></a>恶魔作是念：<a id="a-2P"></a>‘是萨陀波仑爱法故，<a id="a-2Q"></a>欲自卖身，<a id="a-2R"></a>为般若波罗蜜故，<a id="a-2S"></a>供养昙无竭菩萨，<a id="a-2T"></a>当得正问般若波罗蜜及方便力，<a id="a-2U"></a>云何菩萨摩诃萨行般若波罗蜜，<a id="a-2V"></a>疾得阿耨多罗三藐三菩提？<a id="a-2W"></a>当得多闻具足如大海水，<a id="a-2X"></a>是时不可沮坏，<a id="a-2Y"></a>得具足一切功德，<a id="a-2Z"></a>饶益诸菩萨摩诃萨，<a id="a-2a"></a>为阿耨多罗三藐三菩提故过我境界，<a id="a-2b"></a>亦教余人出我境界，<a id="a-2c"></a>得阿耨多罗三藐三菩提。<a id="a-2d"></a>我今当坏其事！<a id="a-2e"></a>’</p>
  <p id="a2f">“尔时，<a id="a-2g"></a>恶魔蔽诸婆罗门、<a id="a-2h"></a>居士，<a id="a-2i"></a>令不闻其自卖声；<a id="a-2j"></a>除一长者女，<a id="a-2k"></a>魔不能蔽，<a id="a-2l"></a>以其宿因缘故。<a id="a-2m"></a>尔时，<a id="a-2n"></a>萨陀波仑卖身不售，<a id="a-2o"></a>忧愁啼哭，<a id="a-2p"></a>在一面立，<a id="a-2q"></a>啼泣而言：<a id="a-2r"></a>‘我为大罪，<a id="a-2s"></a>卖身不售！<a id="a-2t"></a>我自卖身，<a id="a-2u"></a>为般若波罗蜜故，<a id="a-2v"></a>供养昙无竭菩萨。<a id="a-2w"></a>’尔时，<a id="a-2x"></a>释提桓因作是念：<a id="a-2y"></a>‘是萨陀波仑菩萨，<a id="a-2z"></a>爱法自卖其身，<a id="a-30"></a>为般若波罗蜜故，<a id="a-31"></a>欲供养昙无竭菩萨。<a id="a-32"></a>我当试之，<a id="a-33"></a>知是善男子实以深心爱法故，<a id="a-34"></a>舍是身不？<a id="a-35"></a>’是时，<a id="a-36"></a>释提桓因化作婆罗门身，<a id="a-37"></a>在萨陀波仑菩萨边行，<a id="a-38"></a>问言：<a id="a-39"></a>‘汝善男子，<a id="a-3A"></a>何以忧愁啼哭，<a id="a-3B"></a>颜色憔悴，<a id="a-3C"></a>在一面立？<a id="a-3D"></a>’答言：<a id="a-3E"></a>‘婆罗门，<a id="a-3F"></a>我爱敬法，<a id="a-3G"></a>自卖身为般若波罗蜜故，<a id="a-3H"></a>欲供养昙无竭菩萨。<a id="a-3I"></a>今我卖身，<a id="a-3J"></a>无有买者！<a id="a-3K"></a>自念薄福，<a id="a-3L"></a>无财宝物，<a id="a-3M"></a>欲自卖身，<a id="a-3N"></a>供养般若波罗蜜及昙无竭菩萨，<a id="a-3O"></a>而无买者！<a id="a-3P"></a>’尔时，<a id="a-3Q"></a>婆罗门语萨陀波仑菩萨言：<a id="a-3R"></a>‘善男子，<a id="a-3S"></a>我不须人，<a id="a-3T"></a>我今欲祠天，<a id="a-3U"></a>当须人心、<a id="a-3V"></a>人血、<a id="a-3W"></a>人髓，<a id="a-3X"></a>汝能卖与我不？<a id="a-3Y"></a>’尔时，<a id="a-3Z"></a>萨陀波仑菩萨作是念：<a id="a-3a"></a>‘我得大利，<a id="a-3b"></a>得第一利！<a id="a-3c"></a>我今便为具足般若波罗蜜方便力，<a id="a-3d"></a>得是买心、<a id="a-3e"></a>血、<a id="a-3f"></a>髓者！<a id="a-3g"></a>’是时，<a id="a-3h"></a>心大欢喜，<a id="a-3i"></a>悦乐无忧，<a id="a-3j"></a>以柔和心语婆罗门言：<a id="a-3k"></a>‘汝所须者，<a id="a-3l"></a>我尽与汝！<a id="a-3m"></a>’婆罗门言：<a id="a-3n"></a>‘善男子，<a id="a-3o"></a>汝须何价？<a id="a-3p"></a>’答言：<a id="a-3q"></a>‘随汝意与我！<a id="a-3r"></a>’即时，<a id="a-3s"></a>萨陀波仑右手执利刀，<a id="a-3t"></a>刺左臂出血，<a id="a-3u"></a>割右髀肉，<a id="a-3v"></a>复欲破骨出髓。</p>
  <p id="a3w">“时，<a id="a-3x"></a>有一长者女，<a id="a-3y"></a>在阁上遥见萨陀波仑菩萨，<a id="a-3z"></a>自割身体，<a id="a-40"></a>不惜寿命，<a id="a-41"></a>作是念：<a id="a-42"></a>‘是善男子何因缘故，<a id="a-43"></a>困苦其身？<a id="a-44"></a>我当往问。<a id="a-45"></a>’长者女即下阁，<a id="a-46"></a>到萨陀波仑所，<a id="a-47"></a>问言：<a id="a-48"></a>‘善男子，<a id="a-49"></a>何因缘困苦其身？<a id="a-4A"></a>用是心、<a id="a-4B"></a>血、<a id="a-4C"></a>髓，<a id="a-4D"></a>作何等？<a id="a-4E"></a>’萨陀波仑答言：<a id="a-4F"></a>‘卖与婆罗门，<a id="a-4G"></a>为般若波罗蜜故，<a id="a-4H"></a>供养昙无竭菩萨。<a id="a-4I"></a>’长者女言：<a id="a-4J"></a>‘善男子，<a id="a-4K"></a>作是卖身，<a id="a-4L"></a>欲自出心、<a id="a-4M"></a>血、<a id="a-4N"></a>髓，<a id="a-4O"></a>欲供养昙无竭菩萨，<a id="a-4P"></a>得何等功德利？<a id="a-4Q"></a>’萨陀波仑答言：<a id="a-4R"></a>‘善女人，<a id="a-4S"></a>是人善学般若波罗蜜及方便力，<a id="a-4T"></a>是人当为我说菩萨所应作、<a id="a-4U"></a>菩萨所行道。<a id="a-4V"></a>我学是法、<a id="a-4W"></a>学是道，<a id="a-4X"></a>得阿耨多罗三藐三菩提时，<a id="a-4Y"></a>为众生作依止，<a id="a-4Z"></a>当得金色身，<a id="a-4a"></a>三十二相、<a id="a-4b"></a>八十随形好、<a id="a-4c"></a>丈光、<a id="a-4d"></a>无量明，<a id="a-4e"></a>大慈、<a id="a-4f"></a>大悲、<a id="a-4g"></a>大喜、<a id="a-4h"></a>大舍，<a id="a-4i"></a>四无所畏，<a id="a-4j"></a>佛十力、<a id="a-4k"></a>四无碍智、<a id="a-4l"></a>十八不共法，<a id="a-4m"></a>六神通，<a id="a-4n"></a>不可思议清净戒、<a id="a-4o"></a>禅定、<a id="a-4p"></a>智慧，<a id="a-4q"></a>得阿耨多罗三藐三菩提，<a id="a-4r"></a>于诸法中得无碍一切知见，<a id="a-4s"></a>以无上法宝分布与一切众生。<a id="a-4t"></a>如是等诸功德利，<a id="a-4u"></a>我当从彼得之！<a id="a-4v"></a>’是时，<a id="a-4w"></a>长者女闻是上妙佛法，<a id="a-4x"></a>大欢喜，<a id="a-4y"></a>心惊毛竖，<a id="a-4z"></a>赞萨陀波仑菩萨言：<a id="a-50"></a>‘善男子，<a id="a-51"></a>甚希有！<a id="a-52"></a>汝所说者，<a id="a-53"></a>微妙难值。<a id="a-54"></a>为是一一法故，<a id="a-55"></a>应舍如恒河沙等身。<a id="a-56"></a>何以故？<a id="a-57"></a>汝所说者，<a id="a-58"></a>甚大微妙！<a id="a-59"></a>汝善男子，<a id="a-5A"></a>汝今所须，<a id="a-5B"></a>尽当相与，<a id="a-5C"></a>金银、<a id="a-5D"></a>真珠、<a id="a-5E"></a>琉璃、<a id="a-5F"></a>玻璃、<a id="a-5G"></a>琥珀、<a id="a-5H"></a>珊瑚等诸珍宝物，<a id="a-5I"></a>及华香、<a id="a-5J"></a>缨络、<a id="a-5K"></a>涂香、<a id="a-5L"></a>烧香、<a id="a-5M"></a>幡盖、<a id="a-5N"></a>衣服、<a id="a-5O"></a>妓乐等供养之具，<a id="a-5P"></a>供养般若波罗蜜及昙无竭菩萨。<a id="a-5Q"></a>汝善男子，<a id="a-5R"></a>莫自困苦其身！<a id="a-5S"></a>我亦欲往昙无竭菩萨所，<a id="a-5T"></a>共汝植诸善根，<a id="a-5U"></a>为得如是微妙法，<a id="a-5V"></a>如汝所说故。<a id="a-5W"></a>’</p>
  <p id="a5X">“尔时，<a id="a-5Y"></a>释提桓因即复本身，<a id="a-5Z"></a>赞萨陀波仑菩萨言：<a id="a-5a"></a>‘善哉！<a id="a-5b"></a>善哉！<a id="a-5c"></a>善男子，<a id="a-5d"></a>汝坚受是事，<a id="a-5e"></a>其心不动。<a id="a-5f"></a>诸过去佛行菩萨道时，<a id="a-5g"></a>亦如是求般若波罗蜜及方便力，<a id="a-5h"></a>得阿耨多罗三藐三菩提。<a id="a-5i"></a>善男子，<a id="a-5j"></a>我实不用人心、<a id="a-5k"></a>血、<a id="a-5l"></a>髓，<a id="a-5m"></a>但来相试。<a id="a-5n"></a>汝愿何等，<a id="a-5o"></a>我当相与！<a id="a-5p"></a>’萨陀波仑言：<a id="a-5q"></a>‘与我阿耨多罗三藐三菩提！<a id="a-5r"></a>’释提桓因言：<a id="a-5s"></a>‘此非我力所办，<a id="a-5t"></a>是诸佛境界。<a id="a-5u"></a>必相供养，<a id="a-5v"></a>更索余愿。<a id="a-5w"></a>’萨陀波仑言：<a id="a-5x"></a>‘汝若于此无力，<a id="a-5y"></a>汝必见供养，<a id="a-5z"></a>令我是身平复如故！<a id="a-60"></a>’是时，<a id="a-61"></a>萨陀波仑身即平复，<a id="a-62"></a>无有疮瘢，<a id="a-63"></a>如本不异。<a id="a-64"></a>释提桓因与其愿已，<a id="a-65"></a>忽然不现。</p>
  <p id="a66">“尔时，<a id="a-67"></a>长者女语萨陀波仑菩萨言：<a id="a-68"></a>‘善男子，<a id="a-69"></a>来到我舍，<a id="a-6A"></a>有所须者，<a id="a-6B"></a>从我父母索之，<a id="a-6C"></a>尽当相与。<a id="a-6D"></a>我亦当辞我父母，<a id="a-6E"></a>与诸侍从，<a id="a-6F"></a>共汝往供养昙无竭菩萨，<a id="a-6G"></a>为求法故。<a id="a-6H"></a>’即时，<a id="a-6I"></a>萨陀波仑菩萨与长者女俱到其舍，<a id="a-6J"></a>在门外住。<a id="a-6K"></a>长者女入白父母：<a id="a-6L"></a>‘与我众妙华香及诸缨络、<a id="a-6M"></a>涂香、<a id="a-6N"></a>烧香、<a id="a-6O"></a>幡盖、<a id="a-6P"></a>衣服、<a id="a-6Q"></a>金银、<a id="a-6R"></a>琉璃、<a id="a-6S"></a>玻璃、<a id="a-6T"></a>真珠、<a id="a-6U"></a>珊瑚、<a id="a-6V"></a>琥珀，<a id="a-6W"></a>及诸妓乐供养之具；<a id="a-6X"></a>亦听我身，<a id="a-6Y"></a>及五百侍女先所给使，<a id="a-6Z"></a>共萨陀波仑菩萨到昙无竭菩萨所，<a id="a-6a"></a>为供养般若波罗蜜故。<a id="a-6b"></a>昙无竭菩萨当为我等说法，<a id="a-6c"></a>我当如说行，<a id="a-6d"></a>当得诸佛法。<a id="a-6e"></a>’女父母语女言：<a id="a-6f"></a>‘萨陀波仑菩萨，<a id="a-6g"></a>是何等人？<a id="a-6h"></a>’女言：<a id="a-6i"></a>‘是人今在门外。<a id="a-6j"></a>是善男子以深心求阿耨多罗三藐三菩提，<a id="a-6k"></a>欲度一切众生无量生死苦！<a id="a-6l"></a>是善男子为法故，<a id="a-6m"></a>自卖其身，<a id="a-6n"></a>供养般若波罗蜜。<a id="a-6o"></a>般若波罗蜜，<a id="a-6p"></a>名菩萨所学道。<a id="a-6q"></a>为供养般若波罗蜜，<a id="a-6r"></a>及供养昙无竭菩萨故，<a id="a-6s"></a>在市肆上高声唱言：<a id="a-6t"></a>“谁须人？<a id="a-6u"></a>谁须人？<a id="a-6v"></a>谁欲买人？<a id="a-6w"></a>”卖身不售，<a id="a-6x"></a>在一面立，<a id="a-6y"></a>忧愁啼哭。<a id="a-6z"></a>是时，<a id="a-70"></a>释提桓因化作婆罗门来，<a id="a-71"></a>欲试之，<a id="a-72"></a>问言：<a id="a-73"></a>“善男子，<a id="a-74"></a>何以忧愁啼哭，<a id="a-75"></a>一面立？<a id="a-76"></a>”答言：<a id="a-77"></a>“婆罗门，<a id="a-78"></a>我欲卖身，<a id="a-79"></a>为供养般若波罗蜜，<a id="a-7A"></a>及昙无竭菩萨摩诃萨故。<a id="a-7B"></a>而我薄福，<a id="a-7C"></a>卖身不售。<a id="a-7D"></a>”婆罗门语是善男子：<a id="a-7E"></a>“我不须人，<a id="a-7F"></a>我欲祠天，<a id="a-7G"></a>当用人心、<a id="a-7H"></a>人血、<a id="a-7I"></a>人髓，<a id="a-7J"></a>汝能卖不？<a id="a-7K"></a>”是时，<a id="a-7L"></a>是善男子不复忧愁，<a id="a-7M"></a>其心和悦，<a id="a-7N"></a>语是婆罗门：<a id="a-7O"></a>“汝之所须，<a id="a-7P"></a>我即相与。<a id="a-7Q"></a>”婆罗门言：<a id="a-7R"></a>“汝须何价？<a id="a-7S"></a>”答言：<a id="a-7T"></a>“随汝意与我。<a id="a-7U"></a>”即时，<a id="a-7V"></a>是善男子右手执利刀，<a id="a-7W"></a>刺左臂出血，<a id="a-7X"></a>割右髀肉，<a id="a-7Y"></a>复欲破骨出髓。<a id="a-7Z"></a>我在阁上，<a id="a-7a"></a>遥见是事。<a id="a-7b"></a>我尔时作是念：<a id="a-7c"></a>“是人何故困苦其身？<a id="a-7d"></a>我当往问。<a id="a-7e"></a>”我即下阁往问：<a id="a-7f"></a>“善男子，<a id="a-7g"></a>汝何因缘故自困苦其身？<a id="a-7h"></a>”是善男子答我言：<a id="a-7i"></a>“姊，<a id="a-7j"></a>我为法故，<a id="a-7k"></a>欲供养般若波罗蜜，<a id="a-7l"></a>及昙无竭菩萨说法者。<a id="a-7m"></a>我贫穷无所有，<a id="a-7n"></a>无金银、<a id="a-7o"></a>琉璃、<a id="a-7p"></a>砗磲、<a id="a-7q"></a>码瑙、<a id="a-7r"></a>珊瑚、<a id="a-7s"></a>琥珀、<a id="a-7t"></a>玻璃、<a id="a-7u"></a>真珠、<a id="a-7v"></a>华香、<a id="a-7w"></a>妓乐。<a id="a-7x"></a>姊，<a id="a-7y"></a>我为供养法故，<a id="a-7z"></a>自卖其身。<a id="a-80"></a>今得买者，<a id="a-81"></a>须人心、<a id="a-82"></a>人血、<a id="a-83"></a>人髓，<a id="a-84"></a>我用是价，<a id="a-85"></a>供养般若波罗蜜，<a id="a-86"></a>及昙无竭菩萨说法者。<a id="a-87"></a>”我问是男子：<a id="a-88"></a>“汝今自出身心、<a id="a-89"></a>血、<a id="a-8A"></a>髓，<a id="a-8B"></a>欲供养昙无竭菩萨，<a id="a-8C"></a>得何功德？<a id="a-8D"></a>”是善男子言：<a id="a-8E"></a>“昙无竭菩萨当为我说般若波罗蜜及方便力，<a id="a-8F"></a>此是菩萨所应学、<a id="a-8G"></a>菩萨所应作、<a id="a-8H"></a>菩萨所行道。<a id="a-8I"></a>我当学是道，<a id="a-8J"></a>得阿耨多罗三藐三菩提，<a id="a-8K"></a>为一切众生作依止。<a id="a-8L"></a>我当得金色身、<a id="a-8M"></a>三十二相、<a id="a-8N"></a>八十随形好、<a id="a-8O"></a>丈光、<a id="a-8P"></a>无量明，<a id="a-8Q"></a>大慈、<a id="a-8R"></a>大悲、<a id="a-8S"></a>大喜、<a id="a-8T"></a>大舍，<a id="a-8U"></a>四无所畏、<a id="a-8V"></a>四无碍智，<a id="a-8W"></a>佛十力、<a id="a-8X"></a>十八不共法，<a id="a-8Y"></a>六神通，<a id="a-8Z"></a>不可思议清净戒、<a id="a-8a"></a>禅定、<a id="a-8b"></a>智慧，<a id="a-8c"></a>得阿耨多罗三藐三菩提，<a id="a-8d"></a>于诸法中得无碍一切知见，<a id="a-8e"></a>以无上法宝分布与一切众生。<a id="a-8f"></a>如是等微妙大法，<a id="a-8g"></a>我当从彼得之。<a id="a-8h"></a>”我闻是微妙不可思议诸佛功德，<a id="a-8i"></a>闻其大愿，<a id="a-8j"></a>我心欢喜，<a id="a-8k"></a>作是念：<a id="a-8l"></a>“是清净微妙大愿，<a id="a-8m"></a>甚希有！<a id="a-8n"></a>乃至如是为是一一法故，<a id="a-8o"></a>应舍如恒河沙等身命。<a id="a-8p"></a>善男子为法能受苦行难事，<a id="a-8q"></a>所谓不惜身命；<a id="a-8r"></a>我多有妙宝，<a id="a-8s"></a>云何不生愿，<a id="a-8t"></a>勤求如是法，<a id="a-8u"></a>供养般若波罗蜜及昙无竭菩萨？<a id="a-8v"></a>”我如是思惟已，<a id="a-8w"></a>语萨陀波仑菩萨：<a id="a-8x"></a>“汝善男子，<a id="a-8y"></a>莫困苦其身，<a id="a-8z"></a>我当白我父母，<a id="a-90"></a>多与汝金银、<a id="a-91"></a>琉璃、<a id="a-92"></a>砗磲、<a id="a-93"></a>码瑙、<a id="a-94"></a>珊瑚、<a id="a-95"></a>琥珀、<a id="a-96"></a>玻璃、<a id="a-97"></a>真珠、<a id="a-98"></a>华香、<a id="a-99"></a>缨络、<a id="a-9A"></a>涂香、<a id="a-9B"></a>末香、<a id="a-9C"></a>衣服、<a id="a-9D"></a>幡盖，<a id="a-9E"></a>及诸妓乐，<a id="a-9F"></a>供养般若波罗蜜，<a id="a-9G"></a>及昙无竭菩萨说法者。<a id="a-9H"></a>我亦求父母，<a id="a-9I"></a>与诸侍女共汝俱去，<a id="a-9J"></a>供养昙无竭菩萨说法者，<a id="a-9K"></a>共汝植诸善根，<a id="a-9L"></a>为得如是等微妙清净法，<a id="a-9M"></a>如汝所说。<a id="a-9N"></a>”父母今听我，<a id="a-9O"></a>并五百侍女先所给者！<a id="a-9P"></a>亦听我持众妙华香、<a id="a-9Q"></a>缨络、<a id="a-9R"></a>涂香、<a id="a-9S"></a>末香、<a id="a-9T"></a>衣服、<a id="a-9U"></a>幡盖、<a id="a-9V"></a>妓乐，<a id="a-9W"></a>金银、<a id="a-9X"></a>琉璃供养之具，<a id="a-9Y"></a>与萨陀波仑菩萨共去供养般若波罗蜜，<a id="a-9Z"></a>及昙无竭菩萨说法者！<a id="a-9a"></a>为得如是等清净微妙诸佛法故。<a id="a-9b"></a>’尔时，<a id="a-9c"></a>父母报女言：<a id="a-9d"></a>‘汝所赞者，<a id="a-9e"></a>希有难及！<a id="a-9f"></a>说是善男子为法精进，<a id="a-9g"></a>大乐法相，<a id="a-9h"></a>及是诸佛法不可思议，<a id="a-9i"></a>一切世间最为第一，<a id="a-9j"></a>一切众生欢乐因缘。<a id="a-9k"></a>是善男子为是法故大庄严，<a id="a-9l"></a>我等听汝往见昙无竭菩萨，<a id="a-9m"></a>亲近供养。<a id="a-9n"></a>汝发大心，<a id="a-9o"></a>为诸佛法故如是精进，<a id="a-9p"></a>我等云何当不随喜？<a id="a-9q"></a>’是女为供养昙无竭菩萨故，<a id="a-9r"></a>得蒙听许，<a id="a-9s"></a>报父母言：<a id="a-9t"></a>‘我等亦随是心欢喜，<a id="a-9u"></a>我终不断人善法因缘。<a id="a-9v"></a>’</p>
  <p id="a9w">“是时，<a id="a-9x"></a>长者女庄严七宝车五百乘身及侍女，<a id="a-9y"></a>种种宝物供养之具，<a id="a-9z"></a>持种种水陆生华，<a id="a-A0"></a>及金银、<a id="a-A1"></a>宝华、<a id="a-A2"></a>众色宝衣、<a id="a-A3"></a>好香、<a id="a-A4"></a>捣香、<a id="a-A5"></a>泽香、<a id="a-A6"></a>缨络，<a id="a-A7"></a>及众味饮食，<a id="a-A8"></a>共萨陀波仑菩萨、<a id="a-A9"></a>五百侍女各载一车，<a id="a-AA"></a>恭敬围绕，<a id="a-AB"></a>渐渐东去。<a id="a-AC"></a>见众香城七宝庄严，<a id="a-AD"></a>七重围绕七宝之堑，<a id="a-AE"></a>七宝行树皆亦七重。<a id="a-AF"></a>其城纵广十二由旬，<a id="a-AG"></a>丰乐安静，<a id="a-AH"></a>甚可喜乐，<a id="a-AI"></a>人民炽盛。<a id="a-AJ"></a>五百市里，<a id="a-AK"></a>街巷相当，<a id="a-AL"></a>端严如画，<a id="a-AM"></a>桥津如地，<a id="a-AN"></a>宽博清净。<a id="a-AO"></a>遥见众香城，<a id="a-AP"></a>既入城中，<a id="a-AQ"></a>见昙无竭菩萨坐高台法座上，<a id="a-AR"></a>无量百千万亿众恭敬围绕说法。<a id="a-AS"></a>萨陀波仑菩萨见昙无竭菩萨时，<a id="a-AT"></a>心即欢喜，<a id="a-AU"></a>譬如比丘入第三禅，<a id="a-AV"></a>摄心安隐。<a id="a-AW"></a>见已作是念：<a id="a-AX"></a>‘我等义不应载车趣昙无竭菩萨。<a id="a-AY"></a>’作是念已，<a id="a-AZ"></a>下车步进。<a id="a-Aa"></a>长者女并五百侍女，<a id="a-Ab"></a>皆亦下车。<a id="a-Ac"></a>萨陀波仑菩萨与长者女及五百侍女，<a id="a-Ad"></a>众宝庄严，<a id="a-Ae"></a>围绕恭敬，<a id="a-Af"></a>俱到昙无竭菩萨所。<a id="a-Ag"></a>尔时，<a id="a-Ah"></a>昙无竭菩萨摩诃萨，<a id="a-Ai"></a>有七宝台，<a id="a-Aj"></a>赤牛头栴檀以为庄严，<a id="a-Ak"></a>真珠罗网以覆台上，<a id="a-Al"></a>四角皆悬摩尼珠宝以为灯明，<a id="a-Am"></a>及四宝香炉常烧名香，<a id="a-An"></a>为供养般若波罗蜜故。<a id="a-Ao"></a>其台中有七宝大床，<a id="a-Ap"></a>四宝小床重敷其上；<a id="a-Aq"></a>以黄金牒书般若波罗蜜，<a id="a-Ar"></a>置小床上，<a id="a-As"></a>种种幡盖庄严垂覆其上。<a id="a-At"></a>萨陀波仑菩萨及诸女人见是妙台众宝严饰，<a id="a-Au"></a>及见释提桓因与无量百千万诸天，<a id="a-Av"></a>以天曼陀罗华、<a id="a-Aw"></a>碎末栴檀、<a id="a-Ax"></a>磨众宝屑以散台上；<a id="a-Ay"></a>鼓天妙乐于虚空中娱乐此台。</p>
  <p id="aAz">“尔时，<a id="a-B0"></a>萨陀波仑菩萨问释提桓因：<a id="a-B1"></a>‘憍尸迦，<a id="a-B2"></a>何因缘故，<a id="a-B3"></a>与无量百千万诸天，<a id="a-B4"></a>以天曼陀罗华、<a id="a-B5"></a>碎末栴檀、<a id="a-B6"></a>磨众宝屑以散台上？<a id="a-B7"></a>鼓天妓乐于虚空中娱乐此台？<a id="a-B8"></a>’释提桓因答言：<a id="a-B9"></a>‘汝善男子不知耶？<a id="a-BA"></a>此是摩诃般若波罗蜜，<a id="a-BB"></a>是诸菩萨摩诃萨母，<a id="a-BC"></a>能生诸佛，<a id="a-BD"></a>摄持菩萨。<a id="a-BE"></a>菩萨学是般若波罗蜜，<a id="a-BF"></a>成就一切功德，<a id="a-BG"></a>得诸佛法一切种智。<a id="a-BH"></a>’是时，<a id="a-BI"></a>萨陀波仑即欢喜悦乐，<a id="a-BJ"></a>问释提桓因：<a id="a-BK"></a>‘憍尸迦，<a id="a-BL"></a>般若波罗蜜，<a id="a-BM"></a>诸菩萨摩诃萨母，<a id="a-BN"></a>能生诸佛，<a id="a-BO"></a>摄持菩萨。<a id="a-BP"></a>菩萨学是般若波罗蜜，<a id="a-BQ"></a>成就一切功德，<a id="a-BR"></a>得诸佛法一切种智，<a id="a-BS"></a>今在何处？<a id="a-BT"></a>’释提桓因言：<a id="a-BU"></a>‘善男子，<a id="a-BV"></a>是台中有七宝大床，<a id="a-BW"></a>四宝小床重敷其上，<a id="a-BX"></a>以黄金牒书般若波罗蜜置小床上。<a id="a-BY"></a>昙无竭菩萨以七宝印印之，<a id="a-BZ"></a>我等不能得开以示汝。<a id="a-Ba"></a>’</p>
  <p id="aBb">“是时，<a id="a-Bc"></a>萨陀波仑与长者女及五百侍女取供养具，<a id="a-Bd"></a>华香、<a id="a-Be"></a>缨络、<a id="a-Bf"></a>幡盖分作二分，<a id="a-Bg"></a>一分供养般若波罗蜜，<a id="a-Bh"></a>一分供养法座上昙无竭菩萨。<a id="a-Bi"></a>尔时，<a id="a-Bj"></a>萨陀波仑菩萨与五百女人持华香、<a id="a-Bk"></a>缨络，<a id="a-Bl"></a>幡盖、<a id="a-Bm"></a>妓乐及诸珍宝，<a id="a-Bn"></a>供养般若波罗蜜已，<a id="a-Bo"></a>然后到昙无竭菩萨所。<a id="a-Bp"></a>到已，<a id="a-Bq"></a>见昙无竭菩萨在法座上坐，<a id="a-Br"></a>以诸华香、<a id="a-Bs"></a>缨络、<a id="a-Bt"></a>捣香、<a id="a-Bu"></a>泽香、<a id="a-Bv"></a>金银、<a id="a-Bw"></a>宝华、<a id="a-Bx"></a>幡盖、<a id="a-By"></a>宝衣，<a id="a-Bz"></a>以散其上，<a id="a-C0"></a>为法故供养。<a id="a-C1"></a>是时，<a id="a-C2"></a>华香、<a id="a-C3"></a>宝衣，<a id="a-C4"></a>于昙无竭菩萨上虚空中化成华台；<a id="a-C5"></a>碎末栴檀、<a id="a-C6"></a>宝屑、<a id="a-C7"></a>金银、<a id="a-C8"></a>宝华，<a id="a-C9"></a>化成宝帐；<a id="a-CA"></a>宝帐之上，<a id="a-CB"></a>所散种种宝衣化为宝盖；<a id="a-CC"></a>宝盖四边垂诸宝幡。<a id="a-CD"></a>萨陀波仑及诸女人，<a id="a-CE"></a>见昙无竭菩萨所作变化，<a id="a-CF"></a>大欢喜，<a id="a-CG"></a>作是念：<a id="a-CH"></a>‘未曾有也！<a id="a-CI"></a>昙无竭大师神德乃尔！<a id="a-CJ"></a>行菩萨道时，<a id="a-CK"></a>神通力尚能如是，<a id="a-CL"></a>何况得阿耨多罗三藐三菩提时！<a id="a-CM"></a>’是时，<a id="a-CN"></a>长者女及五百女人清净信心，<a id="a-CO"></a>敬重昙无竭菩萨，<a id="a-CP"></a>皆发阿耨多罗三藐三菩提心，<a id="a-CQ"></a>作是愿言：<a id="a-CR"></a>‘如昙无竭菩萨得菩萨诸深法，<a id="a-CS"></a>如昙无竭菩萨供养般若波罗蜜，<a id="a-CT"></a>如昙无竭菩萨于大众中演说显示般若波罗蜜义，<a id="a-CU"></a>如昙无竭菩萨得般若波罗蜜方便力，<a id="a-CV"></a>成就神通，<a id="a-CW"></a>于菩萨事中得自在，<a id="a-CX"></a>我等亦当如是！<a id="a-CY"></a>’</p>
  <p id="aCZ">“是时，<a id="a-Ca"></a>萨陀波仑菩萨及五百女人，<a id="a-Cb"></a>华香、<a id="a-Cc"></a>宝物，<a id="a-Cd"></a>供养般若波罗蜜及昙无竭菩萨已，<a id="a-Ce"></a>头面礼昙无竭菩萨，<a id="a-Cf"></a>合掌恭敬，<a id="a-Cg"></a>一面立。<a id="a-Ch"></a>一面立已，<a id="a-Ci"></a>白昙无竭菩萨言：<a id="a-Cj"></a>‘我本求般若波罗蜜时，<a id="a-Ck"></a>于空闲林中，<a id="a-Cl"></a>闻空中声言：<a id="a-Cm"></a>“善男子，<a id="a-Cn"></a>汝从是东行，<a id="a-Co"></a>当得闻般若波罗蜜。<a id="a-Cp"></a>”我受是语东行，<a id="a-Cq"></a>东行不久，<a id="a-Cr"></a>作是念：<a id="a-Cs"></a>“我何不问空中声：<a id="a-Ct"></a>我当何处去？<a id="a-Cu"></a>去是远近？<a id="a-Cv"></a>当从谁闻？<a id="a-Cw"></a>”我是时大忧愁啼哭，<a id="a-Cx"></a>于是处住七日七夜忧愁故，<a id="a-Cy"></a>乃至不念饮食，<a id="a-Cz"></a>但念：<a id="a-D0"></a>“我何时当得闻般若波罗蜜？<a id="a-D1"></a>”我如是忧愁，<a id="a-D2"></a>一心念般若波罗蜜，<a id="a-D3"></a>见佛身在虚空中，<a id="a-D4"></a>语我言：<a id="a-D5"></a>“善男子，<a id="a-D6"></a>汝大欲、<a id="a-D7"></a>大精进心莫放舍！<a id="a-D8"></a>以是大欲、<a id="a-D9"></a>大精进心，<a id="a-DA"></a>从是东行，<a id="a-DB"></a>去是五百由旬，<a id="a-DC"></a>有城名众香，<a id="a-DD"></a>是中有菩萨摩诃萨名昙无竭，<a id="a-DE"></a>从是人所，<a id="a-DF"></a>当得闻般若波罗蜜。<a id="a-DG"></a>是菩萨世世是汝善知识，<a id="a-DH"></a>常守护汝。<a id="a-DI"></a>”我从佛受教诲已，<a id="a-DJ"></a>便东行，<a id="a-DK"></a>更无余念，<a id="a-DL"></a>但念：<a id="a-DM"></a>“我何时当见昙无竭菩萨，<a id="a-DN"></a>为我说般若波罗蜜？<a id="a-DO"></a>”我尔时中道，<a id="a-DP"></a>住于一切法中，<a id="a-DQ"></a>得无碍智见，<a id="a-DR"></a>得观诸法性等诸三昧现在前。<a id="a-DS"></a>住是三昧已，<a id="a-DT"></a>见十方无量阿僧祇诸佛，<a id="a-DU"></a>说是般若波罗蜜。<a id="a-DV"></a>诸佛赞我言：<a id="a-DW"></a>“善哉！<a id="a-DX"></a>善哉！<a id="a-DY"></a>善男子，<a id="a-DZ"></a>我本求般若波罗蜜时，<a id="a-Da"></a>得诸三昧，<a id="a-Db"></a>亦如汝今日。<a id="a-Dc"></a>”得是诸三昧已，<a id="a-Dd"></a>遍得诸佛法。<a id="a-De"></a>诸佛为我广说法，<a id="a-Df"></a>安慰我已，<a id="a-Dg"></a>忽然不现。<a id="a-Dh"></a>我从三昧起，<a id="a-Di"></a>作是念：<a id="a-Dj"></a>“诸佛从何处来？<a id="a-Dk"></a>去至何所？<a id="a-Dl"></a>”我不见诸佛故，<a id="a-Dm"></a>大愁忧，<a id="a-Dn"></a>复作是念：<a id="a-Do"></a>“昙无竭菩萨供养先佛，<a id="a-Dp"></a>植众善根，<a id="a-Dq"></a>久行般若波罗蜜，<a id="a-Dr"></a>善知方便力，<a id="a-Ds"></a>于菩萨道中得自在，<a id="a-Dt"></a>是我善知识，<a id="a-Du"></a>守护我。<a id="a-Dv"></a>我当问昙无竭菩萨是事：<a id="a-Dw"></a>诸佛从何所来？<a id="a-Dx"></a>去至何所？<a id="a-Dy"></a>”我今问大师：<a id="a-Dz"></a>是诸佛何处来？<a id="a-E0"></a>去至何处？<a id="a-E1"></a>大师，<a id="a-E2"></a>愿为我说诸佛所从来、<a id="a-E3"></a>所至处，<a id="a-E4"></a>令我得知，<a id="a-E5"></a>知已亦常不离见诸佛！<a id="a-E6"></a>’</p>
  <p id="aE7">【论】释曰：<a id="a-E8"></a>萨陀波仑渴仰欲闻般若故，<a id="a-E9"></a>见十方诸佛为大众说法，<a id="a-EA"></a>其心欢喜，<a id="a-EB"></a>其意得满。<a id="a-EC"></a>诸佛以其信力坚固、<a id="a-ED"></a>精进难动故，<a id="a-EE"></a>安慰其心，<a id="a-EF"></a>赞言：<a id="a-EG"></a>善哉！<a id="a-EH"></a>我本初行菩萨道求般若时，<a id="a-EI"></a>亦如汝今日。<a id="a-EJ"></a>汝莫忧愁，<a id="a-EK"></a>自谓福薄！<a id="a-EL"></a>尔时，<a id="a-EM"></a>萨陀波仑大得诸三昧力，<a id="a-EN"></a>其心深著；<a id="a-EO"></a>是故诸佛为说求诸三昧性，<a id="a-EP"></a>不见实体，<a id="a-EQ"></a>亦不见入三昧、<a id="a-ER"></a>出三昧者，<a id="a-ES"></a>众生空、<a id="a-ET"></a>法空故。<a id="a-EU"></a>诸佛为略说般若波罗蜜相，<a id="a-EV"></a>不念有是法，<a id="a-EW"></a>所谓一切法无相故不可念著。<a id="a-EX"></a>我等住是无所念法中，<a id="a-EY"></a>能具足六波罗蜜；<a id="a-EZ"></a>具足六波罗蜜故，<a id="a-Ea"></a>得金色身，<a id="a-Eb"></a>如经中说。<a id="a-Ec"></a>诸佛教化利喜，<a id="a-Ed"></a>安慰其心。</p>
  <p id="aEe">问曰：<a id="a-Ef"></a>上化佛已为说昙无竭是汝世世善知识，<a id="a-Eg"></a>今何以复问何等是我善知识？</p>
  <p id="aEh">答曰：<a id="a-Ei"></a>以佛敕于善知识中，<a id="a-Ej"></a>倍应恭敬爱念故；<a id="a-Ek"></a>又以欲于十方佛所闻昙无竭功德，<a id="a-El"></a>欲自令信心坚固不疑故问。<a id="a-Em"></a>十方佛答，<a id="a-En"></a>如经中说。<a id="a-Eo"></a>萨陀波仑是昙无竭所度因缘人故，<a id="a-Ep"></a>诸佛佐助示导；<a id="a-Eq"></a>或有诸菩萨佐助佛所应度者，<a id="a-Er"></a>令至佛所。</p>
  <p id="aEs">问曰：<a id="a-Et"></a>上闻虚空声不问故，<a id="a-Eu"></a>七日啼哭；<a id="a-Ev"></a>今不见十方佛，<a id="a-Ew"></a>何以不大忧愁更求见佛，<a id="a-Ex"></a>但欲于昙无竭所问诸佛去来事？</p>
  <p id="aEy">答曰：<a id="a-Ez"></a>萨陀波仑先时但有肉眼，<a id="a-F0"></a>未得三昧，<a id="a-F1"></a>以深心信著善法故，<a id="a-F2"></a>大啼哭。<a id="a-F3"></a>今得诸三昧力，<a id="a-F4"></a>又见十方佛，<a id="a-F5"></a>诸烦恼微薄，<a id="a-F6"></a>著心已离故，<a id="a-F7"></a>但一心念：<a id="a-F8"></a>我当何时见昙无竭？</p>
  <p id="aF9">问曰：<a id="a-FA"></a>若萨陀波仑得是三昧力，<a id="a-FB"></a>何以不还入三昧，<a id="a-FC"></a>问十方诸佛从何所来、<a id="a-FD"></a>去至何所，<a id="a-FE"></a>而欲见问昙无竭？</p>
  <p id="aFF">答曰：<a id="a-FG"></a>十方佛尚以种种因缘赞昙无竭，<a id="a-FH"></a>世世是汝师，<a id="a-FI"></a>是故欲问。<a id="a-FJ"></a>是时，<a id="a-FK"></a>萨陀波仑念昙无竭菩萨是我先世因缘，<a id="a-FL"></a>是故生恭敬尊重心。<a id="a-FM"></a>以有大功德故尊重，<a id="a-FN"></a>是先世因缘故恭敬爱乐。</p>
  <p id="aFO">问曰：<a id="a-FP"></a>先说萨陀波仑不大著世间事，<a id="a-FQ"></a>深爱般若波罗蜜故，<a id="a-FR"></a>愁忧啼哭，<a id="a-FS"></a>今何以自鄙贫穷，<a id="a-FT"></a>无以供养？<a id="a-FU"></a>但以心随师意，<a id="a-FV"></a>则是法供养，<a id="a-FW"></a>何用华香为？</p>
  <p id="aFX">答曰：<a id="a-FY"></a>法供养虽上，<a id="a-FZ"></a>而世间众生，<a id="a-Fa"></a>见远来求法而空无所有，<a id="a-Fb"></a>则不发喜心；<a id="a-Fc"></a>以世法故，<a id="a-Fd"></a>求供养具。</p>
  <p id="aFe">复次，<a id="a-Ff"></a>五波罗蜜为助般若波罗蜜法，<a id="a-Fg"></a>助法中檀波罗蜜为首。<a id="a-Fh"></a>萨陀波仑思惟：<a id="a-Fi"></a>我得尊重福田昙无竭菩萨，<a id="a-Fj"></a>当以助道法根本供养。<a id="a-Fk"></a>亦欲为起发众人，<a id="a-Fl"></a>萨陀波仑是智人、<a id="a-Fm"></a>善人，<a id="a-Fn"></a>贫穷而能供养，<a id="a-Fo"></a>何况我等！</p>
  <p id="aFp">复次，<a id="a-Fq"></a>诸善法行时、<a id="a-Fr"></a>思惟时，<a id="a-Fs"></a>其味各异，<a id="a-Ft"></a>萨陀波仑欲行布施味，<a id="a-Fu"></a>是故求供养具。</p>
  <p id="aFv">问曰：<a id="a-Fw"></a>萨陀波仑是大菩萨，<a id="a-Fx"></a>能见十方佛，<a id="a-Fy"></a>又得诸深三昧，<a id="a-Fz"></a>何以贫穷？</p>
  <p id="aG0">答曰：<a id="a-G1"></a>有人言：<a id="a-G2"></a>“此人舍家求佛道，<a id="a-G3"></a>虽生富家，<a id="a-G4"></a>道里悬远，<a id="a-G5"></a>一身独去，<a id="a-G6"></a>不赉财物。<a id="a-G7"></a>”有人言：<a id="a-G8"></a>“虽是大人，<a id="a-G9"></a>宿世小罪因缘故，<a id="a-GA"></a>生贫穷家。<a id="a-GB"></a>”有虽是小人，<a id="a-GC"></a>先世少行布施因缘故，<a id="a-GD"></a>生大富家。<a id="a-GE"></a>如苏陀夷、<a id="a-GF"></a>尼他等，<a id="a-GG"></a>是诸天所供养人，<a id="a-GH"></a>而生小家。<a id="a-GI"></a>贫有二种：<a id="a-GJ"></a>一者、<a id="a-GK"></a>财贫，<a id="a-GL"></a>二者、<a id="a-GM"></a>功德法贫。<a id="a-GN"></a>功德法贫，<a id="a-GO"></a>最大可耻。<a id="a-GP"></a>财贫好人亦有，<a id="a-GQ"></a>法贫好人所无。<a id="a-GR"></a>无有华香者，<a id="a-GS"></a>无有上妙宝华，<a id="a-GT"></a>又以少故言无。<a id="a-GU"></a>我若空往，<a id="a-GV"></a>师虽不须，<a id="a-GW"></a>我心不得大喜，<a id="a-GX"></a>是故欲卖身。</p>
  <p id="aGY">问曰：<a id="a-GZ"></a>若卖身与他，<a id="a-Ga"></a>谁赉此物往供养师？</p>
  <p id="aGb">答曰：<a id="a-Gc"></a>舍身即是大供养，<a id="a-Gd"></a>去住无在。<a id="a-Ge"></a>有人言：<a id="a-Gf"></a>“是人卖身取财，<a id="a-Gg"></a>因人供养，<a id="a-Gh"></a>我为供养故，<a id="a-Gi"></a>卖身为奴。<a id="a-Gj"></a>”又人言：<a id="a-Gk"></a>“尔时世好，<a id="a-Gl"></a>人皆知法，<a id="a-Gm"></a>虽自卖身，<a id="a-Gn"></a>主必能听供养而还。<a id="a-Go"></a>”复次，<a id="a-Gp"></a>是人发深心，<a id="a-Gq"></a>欲行檀波罗蜜，<a id="a-Gr"></a>为供养法及法师，<a id="a-Gs"></a>而无外物，<a id="a-Gt"></a>唯有己身，<a id="a-Gu"></a>是故卖是内物。<a id="a-Gv"></a>于外、<a id="a-Gw"></a>内物中，<a id="a-Gx"></a>内物为重，<a id="a-Gy"></a>惜之深故，<a id="a-Gz"></a>是故欲不破布施愿故，<a id="a-H0"></a>卖身供养。<a id="a-H1"></a>此中自说不悔因缘：<a id="a-H2"></a>我世世丧身无数，<a id="a-H3"></a>未曾为清净法故，<a id="a-H4"></a>今为供养说法者故丧是身，<a id="a-H5"></a>大得法利。</p>
  <p id="aH6">萨陀波仑定心，<a id="a-H7"></a>断贪惜身意，<a id="a-H8"></a>于道中入一大城，<a id="a-H9"></a>欲得卖买如意故，<a id="a-HA"></a>入此大城。<a id="a-HB"></a>一心欲卖身，<a id="a-HC"></a>除羞愧、<a id="a-HD"></a>破憍慢故，<a id="a-HE"></a>唱言：<a id="a-HF"></a>谁须人？</p>
  <p id="aHG">问曰：<a id="a-HH"></a>魔何以欲破其意？</p>
  <p id="aHI">答曰：<a id="a-HJ"></a>魔常为诸佛、<a id="a-HK"></a>菩萨怨家，<a id="a-HL"></a>故欲来破。</p>
  <p id="aHM">复次，<a id="a-HN"></a>诸小菩萨未得诸法实相，<a id="a-HO"></a>魔及恶人能坏；<a id="a-HP"></a>若得无生法忍，<a id="a-HQ"></a>住诸菩萨神通力，<a id="a-HR"></a>无能破者。<a id="a-HS"></a>如小树栽，<a id="a-HT"></a>小儿能破，<a id="a-HU"></a>大不可破。</p>
  <p id="aHV">复次，<a id="a-HW"></a>此中自说魔破因缘，<a id="a-HX"></a>所谓是萨陀波仑爱法故，<a id="a-HY"></a>自卖身供养般若波罗蜜及法盛菩萨，<a id="a-HZ"></a>当得正问般若波罗蜜，<a id="a-Ha"></a>如经中广说。</p>
  <p id="aHb">问曰：<a id="a-Hc"></a>若魔欲坏萨陀波仑，<a id="a-Hd"></a>先来闻空中声，<a id="a-He"></a>及见十方佛时，<a id="a-Hf"></a>何以不坏？<a id="a-Hg"></a>今方隐蔽诸婆罗门、<a id="a-Hh"></a>居士，<a id="a-Hi"></a>令不闻其声？</p>
  <p id="aHj">答曰：<a id="a-Hk"></a>萨陀波仑先心未定，<a id="a-Hl"></a>惜身未尽，<a id="a-Hm"></a>见十方佛已，<a id="a-Hn"></a>得诸三昧，<a id="a-Ho"></a>其心乃定；<a id="a-Hp"></a>今定心相现，<a id="a-Hq"></a>是故魔惊。<a id="a-Hr"></a>若菩萨心未定，<a id="a-Hs"></a>未能动魔；<a id="a-Ht"></a>若大菩萨其心已定，<a id="a-Hu"></a>魔亦不来；<a id="a-Hv"></a>萨陀波仑，<a id="a-Hw"></a>今欲定心出魔境界，<a id="a-Hx"></a>是故魔来。<a id="a-Hy"></a>譬如负债人，<a id="a-Hz"></a>未欲远去，<a id="a-I0"></a>债主不遮；<a id="a-I1"></a>欲出他界，<a id="a-I2"></a>则不听去。</p>
  <p id="aI3">问曰：<a id="a-I4"></a>魔有大力，<a id="a-I5"></a>何以不杀此菩萨，<a id="a-I6"></a>而但破坏？</p>
  <p id="aI7">答曰：<a id="a-I8"></a>魔本不嫉其寿命，<a id="a-I9"></a>但憎其作佛心，<a id="a-IA"></a>是故欲坏。<a id="a-IB"></a>又复诸天神法，<a id="a-IC"></a>人无重罪，<a id="a-ID"></a>不得妄杀，<a id="a-IE"></a>但得坏乱恐怖。<a id="a-IF"></a>若神无此法，<a id="a-IG"></a>则人无活者，<a id="a-IH"></a>是故不杀。</p>
  <p id="aII">婆罗门性中生，<a id="a-IJ"></a>受戒故名婆罗门，<a id="a-IK"></a>除此通名居士；<a id="a-IL"></a>居士，<a id="a-IM"></a>真是居舍之主，<a id="a-IN"></a>非四姓中居士。<a id="a-IO"></a>除一长者女者，<a id="a-IP"></a>以其为佛道世世集功德故，<a id="a-IQ"></a>魔不能蔽。<a id="a-IR"></a>复有人言：<a id="a-IS"></a>“是萨陀波仑不应死故，<a id="a-IT"></a>令一女人闻。<a id="a-IU"></a>”有人言：<a id="a-IV"></a>“是昙无竭菩萨神通力故，<a id="a-IW"></a>令长者女得闻。<a id="a-IX"></a>”如是三唱无人买者，<a id="a-IY"></a>便大愁忧。</p>
  <p id="aIZ">问曰：<a id="a-Ia"></a>萨陀波仑既不惜身，<a id="a-Ib"></a>虽无人买，<a id="a-Ic"></a>亦不应愁？</p>
  <p id="aId">答曰：<a id="a-Ie"></a>既发大心，<a id="a-If"></a>不满其愿，<a id="a-Ig"></a>是故大愁。<a id="a-Ih"></a>释提桓因作是念：<a id="a-Ii"></a>萨陀波仑欲卖其身，<a id="a-Ij"></a>无有买者，<a id="a-Ik"></a>如经中广说。</p>
  <p id="aIl">问曰：<a id="a-Im"></a>释提桓因得报得知他心，<a id="a-In"></a>应知萨陀波仑心已决定，<a id="a-Io"></a>今何以来试？</p>
  <p id="aIp">答曰：<a id="a-Iq"></a>诸天但知世间人心；<a id="a-Ir"></a>作佛不作佛心，<a id="a-Is"></a>非其所知。<a id="a-It"></a>除佛，<a id="a-Iu"></a>无有能知其为佛道故与受记。</p>
  <p id="aIv">复次，<a id="a-Iw"></a>释提桓因欲多所引导故来试之，<a id="a-Ix"></a>人闻见者，<a id="a-Iy"></a>皆发心求佛。<a id="a-Iz"></a>又如金银等诸宝，<a id="a-J0"></a>不以轻贱故烧锻磨打；<a id="a-J1"></a>菩萨亦如是，<a id="a-J2"></a>若能割肉出血，<a id="a-J3"></a>破骨出髓，<a id="a-J4"></a>其心不动，<a id="a-J5"></a>是正定菩萨。<a id="a-J6"></a>是故天帝来试。</p>
  <p id="aJ7">问曰：<a id="a-J8"></a>帝释是大天王，<a id="a-J9"></a>何以妄语，<a id="a-JA"></a>诈言我欲祠天，<a id="a-JB"></a>须人心、<a id="a-JC"></a>血、<a id="a-JD"></a>髓？</p>
  <p id="aJE">答曰：<a id="a-JF"></a>若以悭贪瞋恚烦恼，<a id="a-JG"></a>欲求自利故妄语，<a id="a-JH"></a>是故为罪。<a id="a-JI"></a>帝释若作实身、<a id="a-JJ"></a>实语，<a id="a-JK"></a>菩萨则不信；<a id="a-JL"></a>是故如其国法，<a id="a-JM"></a>天祠所须，<a id="a-JN"></a>为其信受故。</p>
  <p id="aJO">是时，<a id="a-JP"></a>萨陀波仑信其语而大欢喜，<a id="a-JQ"></a>我得大利。<a id="a-JR"></a>大利者阿鞞跋致地，<a id="a-JS"></a>第一利者是佛道；<a id="a-JT"></a>大利者五波罗蜜，<a id="a-JU"></a>第一利者般若波罗蜜；<a id="a-JV"></a>大利者般若波罗蜜，<a id="a-JW"></a>第一利者般若波罗蜜方便力；<a id="a-JX"></a>大利者菩萨初地，<a id="a-JY"></a>第一利者十地；<a id="a-JZ"></a>大利者从初地乃至十地，<a id="a-Ja"></a>第一利者第十地；<a id="a-Jb"></a>大利者菩萨地，<a id="a-Jc"></a>第一利者佛地。<a id="a-Jd"></a>如是等分别，<a id="a-Je"></a>虽未具足，<a id="a-Jf"></a>已住具足因缘，<a id="a-Jg"></a>故言便为具足。</p>
  <p id="aJh">问曰：<a id="a-Ji"></a>若释提桓因化身来，<a id="a-Jj"></a>何以言汝须何等价？</p>
  <p id="aJk">答曰：<a id="a-Jl"></a>知其欲供养昙无竭菩萨，<a id="a-Jm"></a>满其愿故。<a id="a-Jn"></a>又复释提桓因苦困萨陀波仑，<a id="a-Jo"></a>畏其所索者大，<a id="a-Jp"></a>是故言须何等价。<a id="a-Jq"></a>随汝意与我者，<a id="a-Jr"></a>言于汝不大贪惜，<a id="a-Js"></a>不致悔恨者与我。<a id="a-Jt"></a>萨陀波仑无力势故，<a id="a-Ju"></a>不能得使栴陀罗故，<a id="a-Jv"></a>自捉刀；<a id="a-Jw"></a>婆罗门亦畏罪故，<a id="a-Jx"></a>不能破，<a id="a-Jy"></a>是以自执刀破身。</p>
  <p id="aJz">问曰：<a id="a-K0"></a>若长者女闻声，<a id="a-K1"></a>何以不来问，<a id="a-K2"></a>汝何以自卖身耶？</p>
  <p id="aK3">答曰：<a id="a-K4"></a>但空言卖身事轻，<a id="a-K5"></a>破身出心髓事重故，<a id="a-K6"></a>长者女发心。<a id="a-K7"></a>长者女住在阁上，<a id="a-K8"></a>遥见是人自割刺，<a id="a-K9"></a>作是念：<a id="a-KA"></a>一切众生皆求乐畏苦，<a id="a-KB"></a>贪爱其身，<a id="a-KC"></a>萨陀波仑而自割刺，<a id="a-KD"></a>是为希有！<a id="a-KE"></a>又以先世福德因缘所牵故，<a id="a-KF"></a>即往到其所而问。<a id="a-KG"></a>萨陀波仑答：<a id="a-KH"></a>欲供养昙无竭菩萨。<a id="a-KI"></a>复问得何等利？<a id="a-KJ"></a>答言：<a id="a-KK"></a>般若波罗蜜，<a id="a-KL"></a>名菩萨所学，<a id="a-KM"></a>当从彼闻；<a id="a-KN"></a>我学是道，<a id="a-KO"></a>当得作佛，<a id="a-KP"></a>与一切众生作依止。<a id="a-KQ"></a>譬如厚叶树多所荫覆，<a id="a-KR"></a>又如热时旷野险道清凉大池。<a id="a-KS"></a>为说佛功德现事可以发心者，<a id="a-KT"></a>所谓金色身、<a id="a-KU"></a>三十二相、<a id="a-KV"></a>丈光、<a id="a-KW"></a>无量光。<a id="a-KX"></a>丈光为阎浮提恶世众生，<a id="a-KY"></a>诸佛真实光明无有限量。<a id="a-KZ"></a>大慈乃至六神通义，<a id="a-Ka"></a>如前说。<a id="a-Kb"></a>不可思议清净戒、<a id="a-Kc"></a>禅定、<a id="a-Kd"></a>智慧，<a id="a-Ke"></a>如佛戒等五众中说。<a id="a-Kf"></a>于诸法中得一切无碍知见者，<a id="a-Kg"></a>诸佛有无碍解脱，<a id="a-Kh"></a>是解脱相应知见，<a id="a-Ki"></a>一切法中无所碍。<a id="a-Kj"></a>知见分别，<a id="a-Kk"></a>如先说。<a id="a-Kl"></a>萨陀波仑言：<a id="a-Km"></a>我得如是无量佛功德，<a id="a-Kn"></a>以无上法宝分布与一切众生。<a id="a-Ko"></a>无上宝者，<a id="a-Kp"></a>有人言：<a id="a-Kq"></a>“三宝中法宝。<a id="a-Kr"></a>”有人言：<a id="a-Ks"></a>“一切八万四千法众，<a id="a-Kt"></a>是为法宝，<a id="a-Ku"></a>得是故除诸烦恼，<a id="a-Kv"></a>灭诸戏论，<a id="a-Kw"></a>得脱一切苦。<a id="a-Kx"></a>”有人言：<a id="a-Ky"></a>“无上法宝，<a id="a-Kz"></a>即是阿耨多罗三藐三菩提，<a id="a-L0"></a>更无过上者故。<a id="a-L1"></a>”有人言：<a id="a-L2"></a>“涅槃是无上法宝。<a id="a-L3"></a>何以故？<a id="a-L4"></a>一切有为法皆有上。<a id="a-L5"></a>如阿毗昙言：<a id="a-L6"></a>一切有为法，<a id="a-L7"></a>及虚空、<a id="a-L8"></a>非数缘尽，<a id="a-L9"></a>名为有上法；<a id="a-LA"></a>数缘尽是无上法。<a id="a-LB"></a>数缘尽即是涅槃之别名。<a id="a-LC"></a>”有人言：<a id="a-LD"></a>“涅槃道虽有为，<a id="a-LE"></a>以其为涅槃故，<a id="a-LF"></a>于有为法中为无上。<a id="a-LG"></a>”如是等法宝，<a id="a-LH"></a>分布为三乘与众生。<a id="a-LI"></a>如是等无量佛法，<a id="a-LJ"></a>当从师得，<a id="a-LK"></a>是故我舍是老病死所住处不净臭秽之身，<a id="a-LL"></a>为供养般若波罗蜜故，<a id="a-LM"></a>当得佛身。<a id="a-LN"></a>金色等，<a id="a-LO"></a>如先说。</p>
  <p id="aLP">长者女世世供养诸佛种善根，<a id="a-LQ"></a>智慧明利，<a id="a-LR"></a>闻是法其心深入，<a id="a-LS"></a>大得法喜，<a id="a-LT"></a>乃至心惊毛竖，<a id="a-LU"></a>语萨陀波仑言：<a id="a-LV"></a>甚为希有！<a id="a-LW"></a>汝所赞法大微妙，<a id="a-LX"></a>为是一一法故，<a id="a-LY"></a>应舍如恒河沙等身，<a id="a-LZ"></a>何况一身！<a id="a-La"></a>长者女不知何因缘故，<a id="a-Lb"></a>困苦其身，<a id="a-Lc"></a>而怜愍之，<a id="a-Ld"></a>心谓不可；<a id="a-Le"></a>今闻是无量无边无比清净佛法，<a id="a-Lf"></a>以是因缘可得故大欢喜，<a id="a-Lg"></a>是故说：<a id="a-Lh"></a>为是法故，<a id="a-Li"></a>应舍如恒河沙身。<a id="a-Lj"></a>女言：<a id="a-Lk"></a>汝以贫故自苦困其身，<a id="a-Ll"></a>于今可止；<a id="a-Lm"></a>恣汝所须，<a id="a-Ln"></a>当以相与，<a id="a-Lo"></a>我亦随汝而求是道。</p>
  <p id="aLp">问曰：<a id="a-Lq"></a>是菩萨既自割截身体，<a id="a-Lr"></a>云何能与长者女多说佛法？</p>
  <p id="aLs">答曰：<a id="a-Lt"></a>是菩萨心力大，<a id="a-Lu"></a>虽有身苦不能覆心。<a id="a-Lv"></a>是菩萨始以刀割肉流血，<a id="a-Lw"></a>方欲破骨出髓，<a id="a-Lx"></a>而长者女来，<a id="a-Ly"></a>未大闷故，<a id="a-Lz"></a>能得说法。<a id="a-M0"></a>释提桓因知其心定，<a id="a-M1"></a>试之而已，<a id="a-M2"></a>故无所言，<a id="a-M3"></a>即复本身，<a id="a-M4"></a>赞言：<a id="a-M5"></a>善哉！<a id="a-M6"></a>汝心坚受是事者。<a id="a-M7"></a>帝释意：<a id="a-M8"></a>如汝今生死肉身，<a id="a-M9"></a>未得佛道，<a id="a-MA"></a>能如是不惜身；<a id="a-MB"></a>汝不久当于一切法中得无所著，<a id="a-MC"></a>住无生法忍中，<a id="a-MD"></a>疾得阿耨多罗三藐三菩提。<a id="a-ME"></a>以过去佛为证，<a id="a-MF"></a>如是等种种因缘，<a id="a-MG"></a>安慰其心。<a id="a-MH"></a>我是天王，<a id="a-MI"></a>爱乐佛道，<a id="a-MJ"></a>故来相试，<a id="a-MK"></a>欲知汝心坚软云何？<a id="a-ML"></a>欲令汝信故，<a id="a-MM"></a>言须人心髓祠天，<a id="a-MN"></a>实不须也。<a id="a-MO"></a>汝愿何等，<a id="a-MP"></a>当以相与；<a id="a-MQ"></a>汝是好人，<a id="a-MR"></a>为是佛种，<a id="a-MS"></a>当相拥护。</p>
  <p id="aMT">萨陀波仑直信心善软，<a id="a-MU"></a>深著佛道故，<a id="a-MV"></a>不分别众生，<a id="a-MW"></a>闻帝释语，<a id="a-MX"></a>便言：<a id="a-MY"></a>与我阿耨多罗三藐三菩提愿！<a id="a-MZ"></a>帝释言：<a id="a-Ma"></a>此非我力所能办，<a id="a-Mb"></a>是佛境界。<a id="a-Mc"></a>复次，<a id="a-Md"></a>有人言：<a id="a-Me"></a>“帝释大苦困萨陀波仑，<a id="a-Mf"></a>今以此语谢之。<a id="a-Mg"></a>”帝释意谓求金银宝物，<a id="a-Mh"></a>不知乃索阿耨多罗三藐三菩提；<a id="a-Mi"></a>既不能与，<a id="a-Mj"></a>愧负而已！<a id="a-Mk"></a>复更语言：<a id="a-Ml"></a>必相供养，<a id="a-Mm"></a>更索余愿。<a id="a-Mn"></a>帝释语意：<a id="a-Mo"></a>我既大相苦困，<a id="a-Mp"></a>不得直尔而去，<a id="a-Mq"></a>要相供养。<a id="a-Mr"></a>萨陀波仑虽不惜身，<a id="a-Ms"></a>欲以此身供养昙无竭，<a id="a-Mt"></a>闻般若波罗蜜，<a id="a-Mu"></a>是故语言：<a id="a-Mv"></a>若汝无此力，<a id="a-Mw"></a>令我身体平复如故。<a id="a-Mx"></a>帝释言：<a id="a-My"></a>如汝所言，<a id="a-Mz"></a>疮即平满，<a id="a-N0"></a>与本无异。</p>
  <p id="aN1">问曰：<a id="a-N2"></a>先已割肉，<a id="a-N3"></a>云何令得平满？</p>
  <p id="aN4">答曰：<a id="a-N5"></a>佛说有五不可思议。<a id="a-N6"></a>龙事所作，<a id="a-N7"></a>尚不可思议，<a id="a-N8"></a>何况天！<a id="a-N9"></a>又虚空中微尘充满，<a id="a-NA"></a>帝释福德生心，<a id="a-NB"></a>便能和合平满。<a id="a-NC"></a>如诸天及地狱中身，<a id="a-ND"></a>非是胎生身，<a id="a-NE"></a>罪福因缘故，<a id="a-NF"></a>和合便有。<a id="a-NG"></a>是时，<a id="a-NH"></a>帝释知其心坚，<a id="a-NI"></a>与愿已，<a id="a-NJ"></a>即时灭去。</p>
  <p id="aNK">尔时，<a id="a-NL"></a>萨陀波仑宿世微罪已毕，<a id="a-NM"></a>福德明盛，<a id="a-NN"></a>是故长者女将归：<a id="a-NO"></a>有所须者，<a id="a-NP"></a>从我父母索之，<a id="a-NQ"></a>如经中广说。</p>
  <p id="aNR">问曰：<a id="a-NS"></a>是女先言汝所须物，<a id="a-NT"></a>尽从我索之，<a id="a-NU"></a>今何以言从我父母索？</p>
  <p id="aNV">答曰：<a id="a-NW"></a>今既将归到舍，<a id="a-NX"></a>以萨陀波仑目见入舍从父母得之，<a id="a-NY"></a>愧不称前言，<a id="a-NZ"></a>是故先自说：<a id="a-Na"></a>从我父母索之。<a id="a-Nb"></a>又女虽力能得宝，<a id="a-Nc"></a>以子女法故，<a id="a-Nd"></a>从父母索之。<a id="a-Ne"></a>女既入舍，<a id="a-Nf"></a>如先所许，<a id="a-Ng"></a>从父母索与。<a id="a-Nh"></a>其国无有佛法，<a id="a-Ni"></a>是故问女：<a id="a-Nj"></a>阿谁是萨陀波仑菩萨？<a id="a-Nk"></a>女如所见、<a id="a-Nl"></a>如所闻，<a id="a-Nm"></a>尽向父母说萨陀波仑事：<a id="a-Nn"></a>今父母当听我与萨陀波仑菩萨俱，<a id="a-No"></a>及五百侍女，<a id="a-Np"></a>并供养具，<a id="a-Nq"></a>供养昙无竭菩萨！<a id="a-Nr"></a>父母闻其言，<a id="a-Ns"></a>即听如女意。</p>
  <p id="aNt">问曰：<a id="a-Nu"></a>长者贵而有力，<a id="a-Nv"></a>云何先不识萨陀波仑？<a id="a-Nw"></a>闻其功德故，<a id="a-Nx"></a>便能令女及其眷属、<a id="a-Ny"></a>宝物，<a id="a-Nz"></a>与之俱去？</p>
  <p id="aO0">答曰：<a id="a-O1"></a>长者亦植德本，<a id="a-O2"></a>以少因缘故生无佛国，<a id="a-O3"></a>暂闻佛德，<a id="a-O4"></a>发其宿识，<a id="a-O5"></a>心即开悟，<a id="a-O6"></a>故能发遣；<a id="a-O7"></a>譬如莲华生长具足，<a id="a-O8"></a>见日开敷。<a id="a-O9"></a>父母知女心纯熟，<a id="a-OA"></a>无不净行，<a id="a-OB"></a>持操不忘，<a id="a-OC"></a>不乐世乐，<a id="a-OD"></a>但求法利；<a id="a-OE"></a>知其心至，<a id="a-OF"></a>不可制止，<a id="a-OG"></a>若违其意，<a id="a-OH"></a>恐便自害。<a id="a-OI"></a>思惟筹量已，<a id="a-OJ"></a>既全其意，<a id="a-OK"></a>自得功德，<a id="a-OL"></a>欢喜令去。<a id="a-OM"></a>世间因缘，<a id="a-ON"></a>深著难解，<a id="a-OO"></a>爱之至故，<a id="a-OP"></a>尚不能违，<a id="a-OQ"></a>何况为佛道故，<a id="a-OR"></a>其心清净，<a id="a-OS"></a>无所染著而不听之？<a id="a-OT"></a>女以父母为法见听，<a id="a-OU"></a>不惜宝物，<a id="a-OV"></a>亦以随喜心，<a id="a-OW"></a>为之欢喜。</p>
  <p id="aOX">尔时，<a id="a-OY"></a>众心既定，<a id="a-OZ"></a>庄严七宝之车，<a id="a-Oa"></a>与大众围绕，<a id="a-Ob"></a>稍稍东行。<a id="a-Oc"></a>是时，<a id="a-Od"></a>五百女亲属，<a id="a-Oe"></a>及城中众人，<a id="a-Of"></a>见是希有难及之事，<a id="a-Og"></a>皆亦随去。<a id="a-Oh"></a>人众既集，<a id="a-Oi"></a>欢悦共行，<a id="a-Oj"></a>渴仰众香城，<a id="a-Ok"></a>如渴者思饮。<a id="a-Ol"></a>渐渐进路，<a id="a-Om"></a>遥见众香城，<a id="a-On"></a>乃至与长者女及五百人，<a id="a-Oo"></a>恭敬围绕，<a id="a-Op"></a>欲往昙无竭所。</p>
  <p id="aOq">问曰：<a id="a-Or"></a>昙无竭是大菩萨，<a id="a-Os"></a>得闻持等诸陀罗尼，<a id="a-Ot"></a>般若波罗蜜义，<a id="a-Ou"></a>已自诵利忆持，<a id="a-Ov"></a>何用七宝台书般若经卷，<a id="a-Ow"></a>著中供养？</p>
  <p id="aOx">答曰：<a id="a-Oy"></a>虽有种种因缘，<a id="a-Oz"></a>略说有二义：<a id="a-P0"></a>一者、<a id="a-P1"></a>众生心行不同，<a id="a-P2"></a>或乐见经卷，<a id="a-P3"></a>或乐闻演说。<a id="a-P4"></a>二者、<a id="a-P5"></a>昙无竭身为白衣，<a id="a-P6"></a>现有家属，<a id="a-P7"></a>钝根众生或作是念：<a id="a-P8"></a>此有居家，<a id="a-P9"></a>必有染著，<a id="a-PA"></a>何能以毕竟清净无著般若波罗蜜利益众生？<a id="a-PB"></a>自未无著，<a id="a-PC"></a>何能以无著法教化？<a id="a-PD"></a>是故书其经文，<a id="a-PE"></a>著七宝牒上，<a id="a-PF"></a>众宝供养，<a id="a-PG"></a>诸天龙鬼神皆亦共来恭敬，<a id="a-PH"></a>供养华香、<a id="a-PI"></a>幡盖，<a id="a-PJ"></a>雨于七宝；<a id="a-PK"></a>众生见者，<a id="a-PL"></a>增益信根，<a id="a-PM"></a>则以此法示传佛语，<a id="a-PN"></a>案文演教劝发。<a id="a-PO"></a>一切宝台庄严之具，<a id="a-PP"></a>及萨陀波仑问释提桓因，<a id="a-PQ"></a>如经中说。<a id="a-PR"></a>七印印者，<a id="a-PS"></a>是昙无竭真实印，<a id="a-PT"></a>常自手执以印于经。<a id="a-PU"></a>有人言：<a id="a-PV"></a>“七印者，<a id="a-PW"></a>有求佛道七大神，<a id="a-PX"></a>是执金刚种，<a id="a-PY"></a>常给昙无竭菩萨使守护经文，<a id="a-PZ"></a>不令魔及魔民改更错乱，<a id="a-Pa"></a>为贵敬般若故。<a id="a-Pb"></a>”有人但闻演说所发心者，<a id="a-Pc"></a>有人见其庄严文字而欢喜发心者，<a id="a-Pd"></a>是故庄严宝台，<a id="a-Pe"></a>用金牒书，<a id="a-Pf"></a>七印印。</p>
  <p id="aPg">问曰：<a id="a-Ph"></a>台上书写般若，<a id="a-Pi"></a>昙无竭菩萨口所演说般若，<a id="a-Pj"></a>虽二处俱有，<a id="a-Pk"></a>而书写处不能益人，<a id="a-Pl"></a>何以先至台所？</p>
  <p id="aPm">答曰：<a id="a-Pn"></a>所书般若，<a id="a-Po"></a>入法宝中。<a id="a-Pp"></a>佛宝次第有法宝故，<a id="a-Pq"></a>应先供养；<a id="a-Pr"></a>昙无竭一人故，<a id="a-Ps"></a>僧宝所不摄，<a id="a-Pt"></a>是故先供养法宝。<a id="a-Pu"></a>又昙无竭菩萨所说者虽是法，<a id="a-Pv"></a>而众生取人相故，<a id="a-Pw"></a>多生著心；<a id="a-Px"></a>若见所书般若，<a id="a-Py"></a>不生人相，<a id="a-Pz"></a>虽取余相，<a id="a-Q0"></a>著心少于著人生患，<a id="a-Q1"></a>是故先供养经。<a id="a-Q2"></a>经法诸佛尚供养，<a id="a-Q3"></a>何况昙无竭及萨陀波仑！<a id="a-Q4"></a>昙无竭因般若波罗蜜故得供养，<a id="a-Q5"></a>所因之本，<a id="a-Q6"></a>何得不先供养？<a id="a-Q7"></a>是故分所供养具为二分。</p>
  <p id="aQ8">问曰：<a id="a-Q9"></a>昙无竭有六万婇女，<a id="a-QA"></a>五欲宫殿，<a id="a-QB"></a>云何能以所散华物，<a id="a-QC"></a>化为华台？</p>
  <p id="aQD">答曰：<a id="a-QE"></a>有人言：<a id="a-QF"></a>“诸佛神力，<a id="a-QG"></a>因萨陀波仑所供养物作变化。<a id="a-QH"></a>”有人言：<a id="a-QI"></a>“昙无竭是大菩萨法性生身，<a id="a-QJ"></a>为度众生故受五欲。<a id="a-QK"></a>”如昙无竭菩萨名字义中说。</p>
  <p id="aQL">问曰：<a id="a-QM"></a>菩萨法，<a id="a-QN"></a>先于众生中起悲心，<a id="a-QO"></a>欲度众生苦故，<a id="a-QP"></a>求阿耨多罗三藐三菩提；<a id="a-QQ"></a>今但见昙无竭神力威德，<a id="a-QR"></a>云何发心？</p>
  <p id="aQS">答曰：<a id="a-QT"></a>发心有种种：<a id="a-QU"></a>有闻说法而发心者，<a id="a-QV"></a>有于众生起慈悲而发心者，<a id="a-QW"></a>有见神通力、<a id="a-QX"></a>大威德而发心者，<a id="a-QY"></a>然后渐渐而生悲心。<a id="a-QZ"></a>如智印经中说：<a id="a-Qa"></a>依爱而断爱，<a id="a-Qb"></a>依慢而断慢。<a id="a-Qc"></a>如人闻道法，<a id="a-Qd"></a>爱著是法故，<a id="a-Qe"></a>舍五欲出家。<a id="a-Qf"></a>又闻某甲得阿罗汉果，<a id="a-Qg"></a>而生高心：<a id="a-Qh"></a>此人无胜我事，<a id="a-Qi"></a>彼尚能尔，<a id="a-Qj"></a>我何不能？<a id="a-Qk"></a>而生大精进，<a id="a-Ql"></a>得阿罗汉道。<a id="a-Qm"></a>佛道中亦如是，<a id="a-Qn"></a>长者女等及五百女人，<a id="a-Qo"></a>常深贪势力自在乐，<a id="a-Qp"></a>闻往古有人，<a id="a-Qq"></a>神力变化，<a id="a-Qr"></a>宝物具足，<a id="a-Qs"></a>人中受天乐；<a id="a-Qt"></a>后见昙无竭台观宫殿，<a id="a-Qu"></a>在大法座上坐，<a id="a-Qv"></a>天人供养；<a id="a-Qw"></a>又见所供养物于虚空中化成大台，<a id="a-Qx"></a>心即大喜，<a id="a-Qy"></a>发难遭想；<a id="a-Qz"></a>知皆从福德因缘，<a id="a-R0"></a>可办是事，<a id="a-R1"></a>是故皆发作佛心。<a id="a-R2"></a>所闻发心者，<a id="a-R3"></a>行皆次第行。<a id="a-R4"></a>如毗摩罗鞊经中说：<a id="a-R5"></a>爱、<a id="a-R6"></a>慢等诸烦恼，<a id="a-R7"></a>皆是佛道根本。<a id="a-R8"></a>是故女人见是事已，<a id="a-R9"></a>生爱乐心，<a id="a-RA"></a>知以福德因缘可得是事故，<a id="a-RB"></a>皆发心。<a id="a-RC"></a>因是爱、<a id="a-RD"></a>慢，<a id="a-RE"></a>后得清净好心，<a id="a-RF"></a>故言佛道根本，<a id="a-RG"></a>譬如莲华生污泥。<a id="a-RH"></a>发心已作愿：<a id="a-RI"></a>如昙无竭所为，<a id="a-RJ"></a>我等亦当得是！</p>
  <p id="aRK">尔时，<a id="a-RL"></a>萨陀波仑等，<a id="a-RM"></a>头面礼昙无竭菩萨：<a id="a-RN"></a>华香供养不贵故，<a id="a-RO"></a>先以供养；<a id="a-RP"></a>身贵重故，<a id="a-RQ"></a>后礼拜。<a id="a-RR"></a>礼拜已，<a id="a-RS"></a>说本求般若因缘。<a id="a-RT"></a>如经中说：<a id="a-RU"></a>我本求般若时，<a id="a-RV"></a>闻空中声，<a id="a-RW"></a>乃至我今问大师：<a id="a-RX"></a>诸佛从何所来？<a id="a-RY"></a>去至何处？</p>
  <p id="aRZ">问曰：<a id="a-Ra"></a>萨陀波仑得诸大三昧，<a id="a-Rb"></a>所谓破无明、<a id="a-Rc"></a>观诸法性等，<a id="a-Rd"></a>云何不知空而取佛相深生著？</p>
  <p id="aRe">答曰：<a id="a-Rf"></a>新发意菩萨，<a id="a-Rg"></a>虽能总相知诸法空、<a id="a-Rh"></a>无相，<a id="a-Ri"></a>于诸佛所深爱著故，<a id="a-Rj"></a>不能解佛相毕竟空，<a id="a-Rk"></a>虽知空而不能与空合。<a id="a-Rl"></a>何以故？<a id="a-Rm"></a>诸佛有无量无边实功德，<a id="a-Rn"></a>是菩萨利根故，<a id="a-Ro"></a>深入深著。<a id="a-Rp"></a>若佛不为是菩萨说空者，<a id="a-Rq"></a>是菩萨为爱佛故，<a id="a-Rr"></a>能自灭亲族，<a id="a-Rs"></a>何况余人！<a id="a-Rt"></a>但以解空故无是事。<a id="a-Ru"></a>萨陀波仑深著诸佛，<a id="a-Rv"></a>故不能知而问大师，<a id="a-Rw"></a>今为我说诸佛来去相。<a id="a-Rx"></a>我见佛身无厌足故，<a id="a-Ry"></a>常不离见诸佛。</p>
 </body>
</html>