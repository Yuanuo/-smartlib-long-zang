<!doctype html>
<html id="z3IBVVlzm" data-ver="816">
 <head>
  <meta charset="utf-8">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">成唯识论卷第九</h1>
  <p id="a2">若有三性。<a id="a-3"></a>如何世尊说一切法皆无自性。<a id="a-4"></a>颂曰。</p>
  <p id="a5">即依此三性　　立彼三无性</p>
  <p id="a6">故佛密意说　　一切法无性</p>
  <p id="a7">初即相无性　　次无自然性</p>
  <p id="a8">后由远离前　　所执我法性</p>
  <p id="a9">此诸法胜义　　亦即是真如</p>
  <p id="aA">常如其性故　　即唯识实性</p>
  <p id="aB">论曰。<a id="a-C"></a>即依此前所说三性立彼后说三种无性。<a id="a-D"></a>谓即相生胜义无性。<a id="a-E"></a>故佛密意说一切法皆无自性非性全无。<a id="a-F"></a>说密意言显非了义。<a id="a-G"></a>谓后二性虽体非无。<a id="a-H"></a>而有愚夫于彼增益妄执实有我法自性。<a id="a-I"></a>此即名为遍计所执。<a id="a-J"></a>为除此执故。<a id="a-K"></a>佛世尊于有及无总说无性。<a id="a-L"></a>云何依此而立彼三。<a id="a-M"></a>谓依此初遍计所执立相无性由此体相毕竟非有如空华故。<a id="a-N"></a>依次依他立生无性。<a id="a-O"></a>此如幻事托众缘生。<a id="a-P"></a>无如妄执自然性故假说无性非性全无。<a id="a-Q"></a>依后圆成实立胜义无性。<a id="a-R"></a>谓即胜义由远离前遍计所执我法性故假说无性非性全无。<a id="a-S"></a>如太虚空虽遍众色而是众色无性所显。<a id="a-T"></a>虽依他起非胜义故亦得说为胜义无性。<a id="a-U"></a>而滥第二故此不说。<a id="a-V"></a>此性即是诸法胜义。<a id="a-W"></a>是一切法胜义谛故。<a id="a-X"></a>然胜义谛。<a id="a-Y"></a>略有四种。<a id="a-Z"></a>一世间胜义。<a id="a-a"></a>谓蕴处界等。<a id="a-b"></a>二道理胜义。<a id="a-c"></a>谓苦等四谛。<a id="a-d"></a>三证得胜义。<a id="a-e"></a>谓二空真如。<a id="a-f"></a>四胜义胜义。<a id="a-g"></a>谓一真法界。<a id="a-h"></a>此中胜义依最后说。<a id="a-i"></a>是最胜道所行义故。<a id="a-j"></a>为简前三故作是说。<a id="a-k"></a>此诸法胜义亦即是真如。<a id="a-l"></a>真谓真实显非虚妄。<a id="a-m"></a>如谓如常表无变易。<a id="a-n"></a>谓此真实于一切位常如其性故曰真如。<a id="a-o"></a>即是湛然不虚妄义。<a id="a-p"></a>亦言显此复有多名。<a id="a-q"></a>谓名法界及实际等。<a id="a-r"></a>如余论中随义广释。<a id="a-s"></a>此性即是唯识实性。<a id="a-t"></a>谓唯识性略有二种。<a id="a-u"></a>一者虚妄。<a id="a-v"></a>谓遍计所执。<a id="a-w"></a>二者真实。<a id="a-x"></a>谓圆成实性。<a id="a-y"></a>为简虚妄说实性言。<a id="a-z"></a>复有二性。<a id="a-10"></a>一者世俗。<a id="a-11"></a>谓依他起。<a id="a-12"></a>二者胜义。<a id="a-13"></a>谓圆成实。<a id="a-14"></a>为简世俗故说实性。<a id="a-15"></a>三颂总显诸契经中说无性言非极了义。<a id="a-16"></a>诸有智者不应依之总拨诸法都无自性。</p>
  <p id="a17">如是所成唯识相性。<a id="a-18"></a>谁于几位如何悟入。<a id="a-19"></a>谓具大乘二种姓者。<a id="a-1A"></a>略于五位渐次悟入。<a id="a-1B"></a>何谓大乘二种种姓。<a id="a-1C"></a>一本性住种姓。<a id="a-1D"></a>谓无始来依附本识法尔所得无漏法因。<a id="a-1E"></a>二习所成种姓。<a id="a-1F"></a>谓闻法界等流法已闻所成等熏习所成。<a id="a-1G"></a>要具大乘此二种姓。<a id="a-1H"></a>方能渐次悟入唯识。<a id="a-1I"></a>何谓悟入唯识五位。<a id="a-1J"></a>一资粮位。<a id="a-1K"></a>谓修大乘顺解脱分。<a id="a-1L"></a>二加行位。<a id="a-1M"></a>谓修大乘顺决择分。<a id="a-1N"></a>三通达位。<a id="a-1O"></a>谓诸菩萨所住见道。<a id="a-1P"></a>四修习位。<a id="a-1Q"></a>谓诸菩萨所住修道。<a id="a-1R"></a>五究竟位。<a id="a-1S"></a>谓住无上正等菩提。<a id="a-1T"></a>云何渐次悟入唯识。<a id="a-1U"></a>谓诸菩萨于识相性资粮位中能深信解。<a id="a-1V"></a>在加行位能渐伏除所取能取引发真见。<a id="a-1W"></a>在通达位如实通达。<a id="a-1X"></a>修习位中如所见理数数修习伏断余障。<a id="a-1Y"></a>至究竟位出障圆明。<a id="a-1Z"></a>能尽未来化有情类复令悟入唯识相性。<a id="a-1a"></a>初资粮位其相云何。<a id="a-1b"></a>颂曰。</p>
  <p id="a1c">乃至未起识　　求住唯识性</p>
  <p id="a1d">于二取随眠　　犹未能伏灭</p>
  <p id="a1e">论曰。<a id="a-1f"></a>从发深固大菩提心。<a id="a-1g"></a>乃至未起顺决择识求住唯识真胜义性。<a id="a-1h"></a>齐此皆是资粮位摄。<a id="a-1i"></a>为趣无上正等菩提。<a id="a-1j"></a>修习种种胜资粮故。<a id="a-1k"></a>为有情故勤求解脱。<a id="a-1l"></a>由此亦名顺解脱分。<a id="a-1m"></a>此位菩萨依因善友作意资粮四胜力故于唯识义虽深信解而未能了能所取空。<a id="a-1n"></a>多住外门修菩萨行。<a id="a-1o"></a>故于二取所引随眠犹未有能伏灭功力令彼不起二取现行。<a id="a-1p"></a>此二取言显二取取。<a id="a-1q"></a>执取能取所取性故。<a id="a-1r"></a>二取习气名彼随眠。<a id="a-1s"></a>随逐有情眠伏藏识。<a id="a-1t"></a>或随增过故名随眠。<a id="a-1u"></a>即是所知烦恼障种。<a id="a-1v"></a>烦恼障者。<a id="a-1w"></a>谓执遍计所执实我萨迦耶见而为上首百二十八根本烦恼。<a id="a-1x"></a>及彼等流诸随烦恼。<a id="a-1y"></a>此皆扰恼有情身心能障涅槃名烦恼障。<a id="a-1z"></a>所知障者。<a id="a-20"></a>谓执遍计所执实法萨迦耶见而为上首见疑无明爱恚慢等。<a id="a-21"></a>覆所知境无颠倒性能障菩提名所知障。<a id="a-22"></a>此所知障决定不与异熟识俱。<a id="a-23"></a>彼微劣故。<a id="a-24"></a>不与无明慧相应故。<a id="a-25"></a>法空智品与俱起故。<a id="a-26"></a>七转识内随其所应。<a id="a-27"></a>或少或多如烦恼说。<a id="a-28"></a>眼等五识无分别故法见疑等定不相应。<a id="a-29"></a>余由意力皆容引起。<a id="a-2A"></a>此障但与不善无记二心相应。<a id="a-2B"></a>论说无明唯通不善无记性故。<a id="a-2C"></a>痴无痴等不相应故。<a id="a-2D"></a>烦恼障中此障必有。<a id="a-2E"></a>彼定用此为所依故。<a id="a-2F"></a>体虽无异而用有别。<a id="a-2G"></a>故二随眠随圣道用有胜有劣断惑前后。<a id="a-2H"></a>此于无覆无记性中是异熟生。<a id="a-2I"></a>非余三种。<a id="a-2J"></a>彼威仪等势用薄弱非覆所知障菩提故。<a id="a-2K"></a>此名无覆望二乘说。<a id="a-2L"></a>若望菩萨亦是有覆。<a id="a-2M"></a>若所知障有见疑等如何此种契经说为无明住地。<a id="a-2N"></a>无明增故总名无明。<a id="a-2O"></a>非无见等。<a id="a-2P"></a>如烦恼种立见一处欲色有爱四住地名。<a id="a-2Q"></a>岂彼更无慢无明等。<a id="a-2R"></a>如是二障分别起者见所断摄。<a id="a-2S"></a>任运起者修所断摄。<a id="a-2T"></a>二乘但能断烦恼障。<a id="a-2U"></a>菩萨俱断。<a id="a-2V"></a>永断二种唯圣道。<a id="a-2W"></a>能伏二现行通有漏道。<a id="a-2X"></a>菩萨住此资粮位中二粗现行虽有伏者。<a id="a-2Y"></a>而于细者及二随眠止观力微未能伏灭。<a id="a-2Z"></a>此位未证唯识真如。<a id="a-2a"></a>依胜解力修诸胜行。<a id="a-2b"></a>应知亦是解行地摄。<a id="a-2c"></a>所修胜行其相云何。<a id="a-2d"></a>略有二种谓福及智。<a id="a-2e"></a>诸胜行中慧为性者皆名为智。<a id="a-2f"></a>余名为福。<a id="a-2g"></a>且依六种波罗蜜多通相皆二。<a id="a-2h"></a>别相前五说为福德。<a id="a-2i"></a>第六智慧或复前三唯福德摄。<a id="a-2j"></a>后一唯智。<a id="a-2k"></a>余通二种。<a id="a-2l"></a>复有二种谓利自他。<a id="a-2m"></a>所修胜行随意乐力一切皆通自他利行。<a id="a-2n"></a>依别相说六到彼岸菩提分等自利行摄。<a id="a-2o"></a>四种摄事四无量等一切皆是利他行摄。<a id="a-2p"></a>如是等行差别无边皆是此中所修胜行。<a id="a-2q"></a>此位二障虽未伏除修胜行时有三退屈。<a id="a-2r"></a>而能三事练磨其心于所证修勇猛不退。<a id="a-2s"></a>一闻无上正等菩提广大深远心便退屈引他已证大菩提者练磨自心勇猛不退。<a id="a-2t"></a>二闻施等波罗蜜多甚难可修心便退屈。<a id="a-2u"></a>省己意乐能修施等。<a id="a-2v"></a>练磨自心勇猛不退。<a id="a-2w"></a>三闻诸佛圆满转依极难可证心便退屈。<a id="a-2x"></a>引他粗善况己妙因练磨自心勇猛不退。<a id="a-2y"></a>由斯三事练磨其心坚固炽然修诸胜行。<a id="a-2z"></a>次加行位其相云何。<a id="a-30"></a>颂曰。</p>
  <p id="a31">现前立少物　　谓是唯识性</p>
  <p id="a32">以有所得故　　非实住唯识</p>
  <p id="a33">论曰。<a id="a-34"></a>菩萨先于初无数劫善备福德智慧资粮顺解脱分既圆满已。<a id="a-35"></a>为入见道住唯识性复修加行伏除二取。<a id="a-36"></a>谓暖顶忍世第一法。<a id="a-37"></a>此四总名顺决择分。<a id="a-38"></a>顺趣真实决择分故。<a id="a-39"></a>近见道故立加行名。<a id="a-3A"></a>非前资粮无加行义。<a id="a-3B"></a>暖等四法依四寻思四如实智初后位立。<a id="a-3C"></a>四寻思者寻思名义自性差别假有实无。<a id="a-3D"></a>如实遍知此四离识及识非有名如实智。<a id="a-3E"></a>名义相异故别寻求。<a id="a-3F"></a>二二相同故合思察。<a id="a-3G"></a>依明得定发下寻思观无所取立为暖位。<a id="a-3H"></a>谓此位中创观所取名等四法皆自心变假施设有实不可得。<a id="a-3I"></a>初获慧日前行相故立明得名。<a id="a-3J"></a>即此所获道火前相故亦名暖。<a id="a-3K"></a>依明增定发上寻思观无所取立为顶位。<a id="a-3L"></a>谓此位中重观所取名等四法皆自心变假施设有实不可得。<a id="a-3M"></a>明相转盛故名明增。<a id="a-3N"></a>寻思位极故复名顶。<a id="a-3O"></a>依印顺定发下如实智于无所取决定印持。<a id="a-3P"></a>无能取中亦顺乐忍。<a id="a-3Q"></a>既无实境离能取识。<a id="a-3R"></a>宁有实识离所取境。<a id="a-3S"></a>所取能取相待立故。<a id="a-3T"></a>印顺忍时总立为忍。<a id="a-3U"></a>印前顺后立印顺名。<a id="a-3V"></a>忍境识空故亦名忍。<a id="a-3W"></a>依无间定发上如实智印二取空立世第一法。<a id="a-3X"></a>谓前上忍唯印能取空。<a id="a-3Y"></a>今世第一法二空双印。<a id="a-3Z"></a>从此无间必入见道故立无间名。<a id="a-3a"></a>异生法中此最胜故名世第一法。<a id="a-3b"></a>如是暖顶依能取识观所取空。<a id="a-3c"></a>下忍起时印境空相。<a id="a-3d"></a>中忍转位于能取识如境是空顺乐忍可。<a id="a-3e"></a>上忍起位印能取空。<a id="a-3f"></a>世第一法双印空相。<a id="a-3g"></a>皆带相故未能证实。<a id="a-3h"></a>故说菩萨此四位中。<a id="a-3i"></a>犹于现前安立少物。<a id="a-3j"></a>谓是唯识真胜义性。<a id="a-3k"></a>以彼空有二相未除。<a id="a-3l"></a>带相观心有所得故。<a id="a-3m"></a>非实安住真唯识理。<a id="a-3n"></a>彼相灭已方实安住。<a id="a-3o"></a>依如是义故有颂言。</p>
  <p id="a3p">菩萨于定位　　观影唯是心</p>
  <p id="a3q">义相既灭除　　审观唯自想</p>
  <p id="a3r">如是住内心　　知所取非有</p>
  <p id="a3s">次能取亦无　　后触无所得</p>
  <p id="a3t">此加行位未遣相缚。<a id="a-3u"></a>于粗重缚亦未能断。<a id="a-3v"></a>唯能伏除分别二取违见道故。<a id="a-3w"></a>于俱生者及二随眠有漏观心有所得故有分别故未全伏除全未能灭。<a id="a-3x"></a>此位菩萨于安立谛非安立谛俱学观察。<a id="a-3y"></a>为引当来二种见故。<a id="a-3z"></a>及伏分别二种障故。<a id="a-40"></a>非安立谛是正所观非如二乘唯观安立。<a id="a-41"></a>菩萨起此暖等善根。<a id="a-42"></a>虽方便时通诸静虑而依第四方得成满。<a id="a-43"></a>托最胜依入见道故。<a id="a-44"></a>唯依欲界善趣身起余慧厌心非殊胜故。<a id="a-45"></a>此位亦是解行地摄。<a id="a-46"></a>未证唯识真胜义故。<a id="a-47"></a>次通达位其相云何。<a id="a-48"></a>颂曰。</p>
  <p id="a49">若时于所缘　　智都无所得</p>
  <p id="a4A">尔时住唯识　　离二取相故</p>
  <p id="a4B">论曰。<a id="a-4C"></a>若时菩萨于所缘境无分别智都无所得。<a id="a-4D"></a>不取种种戏论相故。<a id="a-4E"></a>尔时乃名实住唯识真胜义性。<a id="a-4F"></a>即证真如智与真如平等平等俱离能取所取相故。<a id="a-4G"></a>能所取相俱是分别。<a id="a-4H"></a>有所得心戏论现故。<a id="a-4I"></a>有义此智二分俱无。<a id="a-4J"></a>说无所取能取相故。<a id="a-4K"></a>有义此智相见俱有。<a id="a-4L"></a>带彼相起名缘彼故。<a id="a-4M"></a>若无彼相名缘彼者应色智等名声等智。<a id="a-4N"></a>若无见分应不能缘。<a id="a-4O"></a>宁可说为缘真如智。<a id="a-4P"></a>勿真如性亦名能缘。<a id="a-4Q"></a>故应许此定有见分。<a id="a-4R"></a>有义此智见有相无。<a id="a-4S"></a>说无相取不取相故。<a id="a-4T"></a>虽有见分而无分别说非能取非取全无。<a id="a-4U"></a>虽无相分而可说此带如相起不离如故。<a id="a-4V"></a>如自证分缘见分时不变而缘此亦应尔。<a id="a-4W"></a>变而缘者便非亲证如后得智应有分别。<a id="a-4X"></a>故应许此有见无相。<a id="a-4Y"></a>加行无间此智生时体会真如名通达位。<a id="a-4Z"></a>初照理故亦名见道。<a id="a-4a"></a>然此见道略说有二。<a id="a-4b"></a>一真见道。<a id="a-4c"></a>谓即所说无分别智。<a id="a-4d"></a>实证二空所显真理。<a id="a-4e"></a>实断二障分别随眠。<a id="a-4f"></a>虽多刹那事方究竟而相等故总说一心。<a id="a-4g"></a>有义此中二空二障渐证渐断。<a id="a-4h"></a>以有浅深粗细异故。<a id="a-4i"></a>有义此中二空二障顿证顿断。<a id="a-4j"></a>由意乐力有堪能故。<a id="a-4k"></a>二相见道。<a id="a-4l"></a>此复有二。<a id="a-4m"></a>一观非安立谛有三品心。<a id="a-4n"></a>一内遣有情假缘智能除软品分别随眠。<a id="a-4o"></a>二内遣诸法假缘智能除中品分别随眠。<a id="a-4p"></a>三遍遣一切有情诸法假缘智能除一切分别随眠。<a id="a-4q"></a>前二名法智各别缘故。<a id="a-4r"></a>第三名类智总合缘故。<a id="a-4s"></a>法真见道二空见分自所断障无间解脱。<a id="a-4t"></a>别总建立名相见道。<a id="a-4u"></a>有义此三是真见道。<a id="a-4v"></a>以相见道缘四谛故。<a id="a-4w"></a>有义此三是相见道。<a id="a-4x"></a>以真见道不别缘故。<a id="a-4y"></a>二缘安立谛有十六心。<a id="a-4z"></a>此复有二。<a id="a-50"></a>一者依观所取能取别立法类十六种心。<a id="a-51"></a>谓于苦谛有四种心。<a id="a-52"></a>一苦法智忍。<a id="a-53"></a>谓观三界苦谛真如。<a id="a-54"></a>正断三界见苦所断二十八种分别随眠。<a id="a-55"></a>二苦法智。<a id="a-56"></a>谓忍无间观前真如证前所断烦恼解脱。<a id="a-57"></a>三苦类智忍。<a id="a-58"></a>谓智无间无漏慧生于法忍智各别内证。<a id="a-59"></a>言后圣法皆是此类。<a id="a-5A"></a>四苦类智。<a id="a-5B"></a>谓此无间无漏智生审定印可苦类智忍。<a id="a-5C"></a>如于苦谛有四种心集灭道谛应知亦尔。<a id="a-5D"></a>此十六心八观真如八观正智。<a id="a-5E"></a>法真见道无间解脱见自证分差别建立名相见道。<a id="a-5F"></a>二者依观下上谛境别立法类十六种心。<a id="a-5G"></a>谓观现前不现前界苦等四谛各有二心。<a id="a-5H"></a>一现观忍。<a id="a-5I"></a>二现观智。<a id="a-5J"></a>如其所应法真见道无间解脱见分观谛断见所断百一十二分别随眠名相见道。<a id="a-5K"></a>若依广布圣教道理说相见道有九种心。<a id="a-5L"></a>此即依前缘安立谛二十六种止观别立。<a id="a-5M"></a>谓法类品忍智合说各有四观。<a id="a-5N"></a>即为八心。<a id="a-5O"></a>八相应止总说为一。<a id="a-5P"></a>虽见道中止观双运而于见义观顺非止。<a id="a-5Q"></a>故此观止开合不同。<a id="a-5R"></a>由此九心名相见道。<a id="a-5S"></a>诸相见道依真假说世第一法无间而生及断随眠非实如是。<a id="a-5T"></a>真见道后方得生故。<a id="a-5U"></a>非安立后起安立故。<a id="a-5V"></a>分别随眠真已断故。<a id="a-5W"></a>前真见道证唯识性。<a id="a-5X"></a>后相见道证唯识相。<a id="a-5Y"></a>二中初胜故颂偏说。<a id="a-5Z"></a>前真见道根本智摄后相见道后得智摄。<a id="a-5a"></a>诸后得智有二分耶。<a id="a-5b"></a>有义俱无离二取故。<a id="a-5c"></a>有义此智见有相无。<a id="a-5d"></a>说此智品有分别故。<a id="a-5e"></a>圣智皆能亲照境故。<a id="a-5f"></a>不执着故说离二取。<a id="a-5g"></a>有义此智二分俱有。<a id="a-5h"></a>说此思惟似真如相不见真实真如性故。<a id="a-5i"></a>又说此智分别诸法自共相等观诸有情根性差别而为说故。<a id="a-5j"></a>又说此智现身土等为诸有情说正法故。<a id="a-5k"></a>若不变现似色声等宁有现身说法等事。<a id="a-5l"></a>转色蕴依不现色者转四蕴依应无受等。<a id="a-5m"></a>又若此智不变似境离自体法应非所缘。<a id="a-5n"></a>缘色等时应缘声等。<a id="a-5o"></a>又缘无法等应无所缘缘。<a id="a-5p"></a>彼体非实无缘用故。<a id="a-5q"></a>由斯后智二分俱有。<a id="a-5r"></a>此二见道与六现观相摄云何。<a id="a-5s"></a>六现观者。<a id="a-5t"></a>一思现观谓最上品喜受相应思所成慧。<a id="a-5u"></a>此能观察诸法共相引生暖等。<a id="a-5v"></a>加行道中观察诸法。<a id="a-5w"></a>此用最猛偏立现观暖等不能广分别法又未证理故非现观。<a id="a-5x"></a>二信现观。<a id="a-5y"></a>谓缘三宝世出世间决定净信。<a id="a-5z"></a>此助现观令不退转立现观名。<a id="a-60"></a>三戒现观谓无漏戒除破戒垢令观增明亦名现观。<a id="a-61"></a>四现观智谛现观。<a id="a-62"></a>谓一切种缘非安立根本后得无分别智。<a id="a-63"></a>五现观边智谛现观。<a id="a-64"></a>谓现观智谛现观后诸缘安立世出世智。<a id="a-65"></a>六究竟现观。<a id="a-66"></a>谓尽智等究竟位智。<a id="a-67"></a>此真见道摄彼第四现观少分。<a id="a-68"></a>此相见道摄彼第四第五少分。<a id="a-69"></a>彼第二三虽此俱起而非自性故不相摄。<a id="a-6A"></a>菩萨得此二见道时生如来家。<a id="a-6B"></a>住极喜地。<a id="a-6C"></a>善达法界得诸平等。<a id="a-6D"></a>常生诸佛大集会中。<a id="a-6E"></a>于多百门已得自在。<a id="a-6F"></a>自知不久证大菩提。<a id="a-6G"></a>能尽未来利乐一切。<a id="a-6H"></a>次修习位其相云何。<a id="a-6I"></a>颂曰。</p>
  <p id="a6J">无得不思议　　是出世间智</p>
  <p id="a6K">舍二粗重故　　便证得转依</p>
  <p id="a6L">论曰。<a id="a-6M"></a>菩萨从前见道起已。<a id="a-6N"></a>为断余障证得转依。<a id="a-6O"></a>复数修习无分别智。<a id="a-6P"></a>此智远离所取能取。<a id="a-6Q"></a>故说无得及不思议。<a id="a-6R"></a>或离戏论说为无得。<a id="a-6S"></a>妙用难测名不思议。<a id="a-6T"></a>是出世间无分别智。<a id="a-6U"></a>断世间故名出世间。<a id="a-6V"></a>二取随眠是世间本。<a id="a-6W"></a>唯此能断独得出名。<a id="a-6X"></a>或出世名依二义立。<a id="a-6Y"></a>谓体无漏及证真如。<a id="a-6Z"></a>此智具斯二种义故独名出世。<a id="a-6a"></a>余智不然。<a id="a-6b"></a>即十地中无分别智。<a id="a-6c"></a>数修此故舍二粗重。<a id="a-6d"></a>二障种子立粗重名。<a id="a-6e"></a>性无堪任违细轻故令彼永灭故说为舍。<a id="a-6f"></a>此能舍彼二粗重故便能证得广大转依。<a id="a-6g"></a>依谓所依即依他起与染净法为所依故。<a id="a-6h"></a>染谓虚妄遍计所执。<a id="a-6i"></a>净谓真实圆成实性。<a id="a-6j"></a>转谓二分转舍转得。<a id="a-6k"></a>由数修习无分别智断本识中二障粗重故能转舍依他起上遍计所执及能转得依他起中圆成实性。<a id="a-6l"></a>由转烦恼得大涅槃。<a id="a-6m"></a>转所知障证无上觉。<a id="a-6n"></a>成立唯识意为有情证得如斯二转依果。<a id="a-6o"></a>或依即是唯识真如。<a id="a-6p"></a>生死涅槃之所依故。<a id="a-6q"></a>愚夫颠倒迷此真如。<a id="a-6r"></a>故无始来受生死苦。<a id="a-6s"></a>圣者离倒悟此真如。<a id="a-6t"></a>便得涅槃毕究安乐。<a id="a-6u"></a>由数修习无分别智断本识中二障粗重故能转灭依如生死及能转证依如涅槃。<a id="a-6v"></a>此即真如离杂染性。<a id="a-6w"></a>如虽性净而相杂染。<a id="a-6x"></a>故离染时假说新净。<a id="a-6y"></a>即此新净说为转依。<a id="a-6z"></a>修习位中断障证得。<a id="a-70"></a>虽于此位亦得菩提而非此中颂意所显。<a id="a-71"></a>颂意但显转唯识性。<a id="a-72"></a>二乘满位名解脱身。<a id="a-73"></a>在大牟尼名法身故。</p>
  <p id="a74">云何证得二种转依。<a id="a-75"></a>谓十地中修十胜行断十重障证十真如二种转依由斯证得。<a id="a-76"></a>言十地者。<a id="a-77"></a>一极喜地。<a id="a-78"></a>初获圣性具证二空能益自他生大喜故。<a id="a-79"></a>二离垢地。<a id="a-7A"></a>具净尸罗远离能起微细毁犯烦恼垢故。<a id="a-7B"></a>三发光地。<a id="a-7C"></a>成就胜定大法总持能发无边妙慧光故。<a id="a-7D"></a>四焰慧地。<a id="a-7E"></a>安住最胜菩提分法烧烦恼薪慧焰增故。<a id="a-7F"></a>五极难胜地。<a id="a-7G"></a>真俗两智行相互违合令相应极难胜故。<a id="a-7H"></a>六现前地。<a id="a-7I"></a>住缘起智引无分别最胜般若令现前故。<a id="a-7J"></a>七远行地。<a id="a-7K"></a>至无相住功用后边出过世间二乘道故。<a id="a-7L"></a>八不动地。<a id="a-7M"></a>无分别智任运相续相用烦恼不能动故。<a id="a-7N"></a>九善慧地。<a id="a-7O"></a>成就微妙四无阂解能遍十方善说法故。<a id="a-7P"></a>十法云地。<a id="a-7Q"></a>大法智云含众德水蔽一切如空粗重充满法身故。<a id="a-7R"></a>如是十地总摄有为无为功德以为自性。<a id="a-7S"></a>与所修行为胜依持令得生长故名为地。</p>
  <p id="a7T">十胜行者即是十种波罗蜜多。<a id="a-7U"></a>施有三种。<a id="a-7V"></a>谓财施无畏施法施。<a id="a-7W"></a>戒有三种。<a id="a-7X"></a>谓律仪戒。<a id="a-7Y"></a>摄善法戒饶益有情戒。<a id="a-7Z"></a>忍有三种。<a id="a-7a"></a>谓耐怨害忍安受苦忍。<a id="a-7b"></a>谛察法忍。<a id="a-7c"></a>精进有三种。<a id="a-7d"></a>谓被甲精进摄善精进利乐精进。<a id="a-7e"></a>静虑有三种。<a id="a-7f"></a>谓安住静虑。<a id="a-7g"></a>引发静虑办事静虑。<a id="a-7h"></a>般若有三种。<a id="a-7i"></a>谓生空无分别慧法空无分别慧俱空无分别慧。<a id="a-7j"></a>方便善巧有二种。<a id="a-7k"></a>谓回向方便善巧拔济方便善巧。<a id="a-7l"></a>愿有二种。<a id="a-7m"></a>谓求菩提愿利乐他愿。<a id="a-7n"></a>力有二种。<a id="a-7o"></a>谓思择力修习力。<a id="a-7p"></a>智有二种。<a id="a-7q"></a>谓受用法乐智成熟有情智。<a id="a-7r"></a>此十性者。<a id="a-7s"></a>施以无贪及彼所起三业为性。<a id="a-7t"></a>戒以受学菩萨戒时三业为性。<a id="a-7u"></a>忍以无嗔精进审慧及彼所起三业为性。<a id="a-7v"></a>精进以勤及彼所起三业为性。<a id="a-7w"></a>静虑但以等持为性。<a id="a-7x"></a>后五皆以择法为性。<a id="a-7y"></a>说是根本后得智故。<a id="a-7z"></a>有义第八以欲胜解及信为性。<a id="a-80"></a>愿以此三为自性故。<a id="a-81"></a>此说自性若并眷属一一皆以一切俱行功德为性。<a id="a-82"></a>此十相者。<a id="a-83"></a>要七最胜之所摄受方可建立波罗蜜多。<a id="a-84"></a>一安住最胜。<a id="a-85"></a>谓要安住菩萨种性。<a id="a-86"></a>二依止最胜。<a id="a-87"></a>谓要依止大菩提心。<a id="a-88"></a>三意乐最胜。<a id="a-89"></a>谓要悲愍一切有情。<a id="a-8A"></a>四事业最胜。<a id="a-8B"></a>谓要具行一切事胜。<a id="a-8C"></a>五巧便最胜。<a id="a-8D"></a>谓要无相智所摄受。<a id="a-8E"></a>六回向最胜。<a id="a-8F"></a>谓要回向无上菩提。<a id="a-8G"></a>七清净最胜。<a id="a-8H"></a>谓要不为二障间杂。<a id="a-8I"></a>若非此七所摄受者所行施等非到彼岸。<a id="a-8J"></a>由斯施等十对波罗蜜多一一皆应四句分别。<a id="a-8K"></a>此但有十不增减者谓十地中对治十障证十真如无增减故。<a id="a-8L"></a>复次前六不增减者为除六种相违障故。<a id="a-8M"></a>渐次修行诸佛法故。<a id="a-8N"></a>渐次成熟诸有情故。<a id="a-8O"></a>此如余论广说应知。<a id="a-8P"></a>又施等三增上生道。<a id="a-8Q"></a>感大财体及眷属故。<a id="a-8R"></a>精进等三决定胜道。<a id="a-8S"></a>能伏烦恼成熟有情及佛法故。<a id="a-8T"></a>诸菩萨道唯有此二。<a id="a-8U"></a>又前三种饶益有情。<a id="a-8V"></a>施彼资财不损恼彼。<a id="a-8W"></a>堪忍彼恼而饶益故。<a id="a-8X"></a>精进等三对治烦恼。<a id="a-8Y"></a>虽未伏灭而能精勤修对治彼诸善加行永伏永灭诸烦恼故。<a id="a-8Z"></a>又由施等不住涅槃。<a id="a-8a"></a>及由后三不住生死。<a id="a-8b"></a>为无住处涅槃资粮。<a id="a-8c"></a>由此前六不增不减。<a id="a-8d"></a>后唯四者为助前六令修满足不增减故。<a id="a-8e"></a>方便善巧助施等三愿助精进力助静虑智助般若令修满故如解深密广说应知。<a id="a-8f"></a>十次第者。<a id="a-8g"></a>谓由前前引发后后。<a id="a-8h"></a>及由后后持净前前。<a id="a-8i"></a>又前前粗后后细故易难修习次第如是。<a id="a-8j"></a>释总别名如余处说。<a id="a-8k"></a>此十修者有五种修。<a id="a-8l"></a>一依止任持修。<a id="a-8m"></a>二依止作意修。<a id="a-8n"></a>三依止意乐修。<a id="a-8o"></a>四依止方便修。<a id="a-8p"></a>五依止自在修。<a id="a-8q"></a>依此五修修习十种波罗蜜多皆得圆满。<a id="a-8r"></a>如集论等广说其相。<a id="a-8s"></a>此十摄者。<a id="a-8t"></a>谓十一一皆摄一切波罗蜜多互相顺故。<a id="a-8u"></a>依修前行而引后者。<a id="a-8v"></a>前摄于后必待前故后不摄前不待后故。<a id="a-8w"></a>依修后行持净前者后摄于前持净前故前不摄后非持净故。<a id="a-8x"></a>若依纯杂而修习者。<a id="a-8y"></a>展转相望应作四句。<a id="a-8z"></a>此实有十而说六者应知后四第六所摄。<a id="a-90"></a>开为十者第六唯摄无分别智后四皆是后得智摄缘世俗故。<a id="a-91"></a>此十果者。<a id="a-92"></a>有漏有四除离系果。<a id="a-93"></a>无漏有四除异熟果。<a id="a-94"></a>而有处说具五果者或互相资或二合说。<a id="a-95"></a>十与三学互相摄者。<a id="a-96"></a>戒学有三。<a id="a-97"></a>一律仪戒。<a id="a-98"></a>谓正远离所应离法。<a id="a-99"></a>二摄善法戒。<a id="a-9A"></a>谓正修证应修证法。<a id="a-9B"></a>三饶益有情戒。<a id="a-9C"></a>谓正利乐一切有情。<a id="a-9D"></a>此与二乘有共不共甚深广大如余处说。<a id="a-9E"></a>定学有四。<a id="a-9F"></a>一大乘光明定。<a id="a-9G"></a>谓此能发照了大乘理教行果智光明故。<a id="a-9H"></a>二集福王定。<a id="a-9I"></a>谓此自在集无边福如王势力无等双故。<a id="a-9J"></a>三贤守定。<a id="a-9K"></a>谓此能守世出世间贤善法故。<a id="a-9L"></a>四健行定。<a id="a-9M"></a>谓佛菩萨大健有情之所行故。<a id="a-9N"></a>此四所缘对治堪能引发作业如余处说。<a id="a-9O"></a>慧学有三。<a id="a-9P"></a>一加行无分别慧。<a id="a-9Q"></a>二根本无分别慧。<a id="a-9R"></a>三后得无分别慧。<a id="a-9S"></a>此三自性所依因缘所缘行等如余处说。<a id="a-9T"></a>如是三慧初二位中种具有三。<a id="a-9U"></a>现唯加行。<a id="a-9V"></a>于通达位现二种三。<a id="a-9W"></a>见道位中无加行故。<a id="a-9X"></a>于修习位七地已前若种若现俱通三种。<a id="a-9Y"></a>八地以去现二种三。<a id="a-9Z"></a>无功用道违加行故。<a id="a-9a"></a>所有进趣皆用后得无漏观中任运起故。<a id="a-9b"></a>究竟位中现种俱二。<a id="a-9c"></a>加行现种俱已舍故。<a id="a-9d"></a>若自性摄戒唯摄戒。<a id="a-9e"></a>定摄静虑。<a id="a-9f"></a>慧摄后五。<a id="a-9g"></a>若并助伴皆具相摄。<a id="a-9h"></a>若随用摄戒摄前三。<a id="a-9i"></a>资粮自体眷属性故。<a id="a-9j"></a>定摄静虑。<a id="a-9k"></a>慧摄后五。<a id="a-9l"></a>精进三摄。<a id="a-9m"></a>遍策三故。<a id="a-9n"></a>若随显摄戒摄前四。<a id="a-9o"></a>前三如前及守护故。<a id="a-9p"></a>定摄静虑。<a id="a-9q"></a>慧摄后五。<a id="a-9r"></a>此十位者五位皆具。<a id="a-9s"></a>修习位中其相最显。<a id="a-9t"></a>然初二位顿悟菩萨种通二种现唯有漏。<a id="a-9u"></a>渐悟菩萨若种若现俱通二种。<a id="a-9v"></a>已得生空无漏观故。<a id="a-9w"></a>通达位中种通二种现唯无漏。<a id="a-9x"></a>于修习位七地已前种现俱通有漏无漏。<a id="a-9y"></a>八地以去种通二种现唯无漏。<a id="a-9z"></a>究竟位中若现若种俱唯无漏。<a id="a-A0"></a>此十因位有三种名。<a id="a-A1"></a>一名远波罗蜜多。<a id="a-A2"></a>谓初无数劫。<a id="a-A3"></a>尔时施等势力尚微被烦恼伏未能伏彼。<a id="a-A4"></a>由斯烦恼不觉现行。<a id="a-A5"></a>二名近波罗蜜多。<a id="a-A6"></a>谓第二无数劫。<a id="a-A7"></a>尔时施等势力渐增非烦恼伏而能伏彼。<a id="a-A8"></a>由斯烦恼故意方行。<a id="a-A9"></a>三名大波罗蜜多。<a id="a-AA"></a>谓第三无数劫。<a id="a-AB"></a>尔时施等势力转增能毕竟伏一切烦恼。<a id="a-AC"></a>由斯烦恼永不现行。<a id="a-AD"></a>犹有所知微细现种及烦恼种故未究竟。<a id="a-AE"></a>此十义类差别无边。<a id="a-AF"></a>恐厌繁文略示纲要。<a id="a-AG"></a>十于十地虽实皆修而随相增地地修一。<a id="a-AH"></a>虽十地行有无量门而皆摄在十到彼岸。<a id="a-AI"></a>十重障者。<a id="a-AJ"></a>一异生性障。<a id="a-AK"></a>谓二障中分别起者依彼种立异生性故。<a id="a-AL"></a>二乘见道现在前时唯断一种名得圣性。<a id="a-AM"></a>菩萨见道现在前时具断二种名得圣性。<a id="a-AN"></a>二真见道现在前时彼二障种必不成就。<a id="a-AO"></a>犹明与闇定不俱生。<a id="a-AP"></a>如秤两头低昂时等。<a id="a-AQ"></a>诸相违法理必应然。<a id="a-AR"></a>是故二性无俱成失。<a id="a-AS"></a>无间道时已无惑种何用复起解脱道为。<a id="a-AT"></a>断惑证灭期心别故。<a id="a-AU"></a>为舍彼品粗重性故。<a id="a-AV"></a>无间道时虽无惑种而未舍彼无堪任性。<a id="a-AW"></a>为舍此故起解脱道。<a id="a-AX"></a>及证此品择灭无为。<a id="a-AY"></a>虽见道生亦断恶趣诸业果等而今且说能起烦恼是根本故。<a id="a-AZ"></a>由斯初地说断二愚及彼粗重。<a id="a-Aa"></a>一执着我法愚即是此中异生性障。<a id="a-Ab"></a>二恶趣杂染愚即是恶趣诸业果等。<a id="a-Ac"></a>应知愚品总说为愚。<a id="a-Ad"></a>后准此释。<a id="a-Ae"></a>或彼唯说利钝障品俱起二愚。<a id="a-Af"></a>彼粗重言显彼二种。<a id="a-Ag"></a>或二所起无堪任性。<a id="a-Ah"></a>如入二定说断苦根所断苦根虽非现种而名粗重。<a id="a-Ai"></a>此亦应然。<a id="a-Aj"></a>后粗重言例此应释。<a id="a-Ak"></a>虽初地所断实通二障。<a id="a-Al"></a>而异生性障意取所知。<a id="a-Am"></a>说十无明非染污故。<a id="a-An"></a>无明即是十障品愚。<a id="a-Ao"></a>二乘亦能断烦恼障。<a id="a-Ap"></a>彼是共故非此所说。<a id="a-Aq"></a>又十无明不染污者唯依十地修所断说。<a id="a-Ar"></a>虽此位中亦伏烦恼断彼粗重而非正意。<a id="a-As"></a>不断随眠故此不说。<a id="a-At"></a>理实初地修道位中亦断俱生所知一分。<a id="a-Au"></a>然今且说最初断者后九地断准此应知。<a id="a-Av"></a>住满地中时既淹久。<a id="a-Aw"></a>理应进断所应断障。<a id="a-Ax"></a>不尔三时道应无别。<a id="a-Ay"></a>故说菩萨得现观已复于十地修道位中唯修永灭所知障道留烦恼障助愿受生非如二乘速趣圆寂。<a id="a-Az"></a>故修道位不断烦恼将成佛时方顿断故。<a id="a-B0"></a>二邪行障谓所知障中俱生一分及彼所起误犯三业。<a id="a-B1"></a>彼障二地极净尸罗。<a id="a-B2"></a>入二地时便能永断。<a id="a-B3"></a>由斯二地说断二愚及彼粗重。<a id="a-B4"></a>一微细误犯愚。<a id="a-B5"></a>即是此中俱生一分。<a id="a-B6"></a>二种种业趣愚。<a id="a-B7"></a>即彼所起误犯三业。<a id="a-B8"></a>或唯起业不了业愚。<a id="a-B9"></a>三闇钝障。<a id="a-BA"></a>谓所知障中俱生一分令所闻思修法忘失。<a id="a-BB"></a>彼障三地胜定总持及彼所发殊胜三慧。<a id="a-BC"></a>入三地时便能永断。<a id="a-BD"></a>由斯三地说断二愚及彼粗重。<a id="a-BE"></a>一欲贪愚。<a id="a-BF"></a>即是此中能障胜定及修慧者。<a id="a-BG"></a>彼昔多与欲贪俱故名欲贪愚。<a id="a-BH"></a>今得胜定及修所成彼既永断欲贪随伏。<a id="a-BI"></a>此无始来依彼转故。<a id="a-BJ"></a>二圆满闻持陀罗尼愚。<a id="a-BK"></a>即是此中能障总持闻思慧者。<a id="a-BL"></a>四微细烦恼现行障。<a id="a-BM"></a>谓所知障中俱生一分第六识俱身见等摄。<a id="a-BN"></a>最下品故不作意缘故远随现行故说名微细。<a id="a-BO"></a>彼障四地菩提分法。<a id="a-BP"></a>入四地时便能永断。<a id="a-BQ"></a>彼昔多与第六识中任运而生执我见等同体起故说烦恼名。<a id="a-BR"></a>今四地中既得无漏菩提分法彼便永灭。<a id="a-BS"></a>此我见等亦永不行。<a id="a-BT"></a>初二三地行施戒修相同世间。<a id="a-BU"></a>四地修得菩提分法方名出世。<a id="a-BV"></a>故能永害二身见等。<a id="a-BW"></a>宁知此与第六识俱。<a id="a-BX"></a>第七识俱执我见等与无漏道性相违故。<a id="a-BY"></a>八地以去方永不行七地已来犹得现起与余烦恼为依持故。<a id="a-BZ"></a>此粗彼细伏有前后。<a id="a-Ba"></a>故此但与第六相应身见等言亦摄无始所知障摄定爱法爱。<a id="a-Bb"></a>彼定法爱三地尚增。<a id="a-Bc"></a>入四地时方能永断。<a id="a-Bd"></a>菩提分法特违彼故。<a id="a-Be"></a>由斯四地说断二愚及彼粗重。<a id="a-Bf"></a>一等至爱愚。<a id="a-Bg"></a>即是此中定爱俱者。<a id="a-Bh"></a>二法爱愚。<a id="a-Bi"></a>即是此中法爱俱者。<a id="a-Bj"></a>所知障摄二愚断故烦恼二爱亦永不行。<a id="a-Bk"></a>五于下乘般涅槃障。<a id="a-Bl"></a>谓所知障中俱生一分令厌生死乐趣涅槃同下二乘厌苦欣灭。<a id="a-Bm"></a>彼障五地无差别道。<a id="a-Bn"></a>入五地时便能永断。<a id="a-Bo"></a>由斯五地说断二愚及彼粗重。<a id="a-Bp"></a>一纯作意背生死愚。<a id="a-Bq"></a>即是此中厌生死者。<a id="a-Br"></a>二纯作意向涅槃愚。<a id="a-Bs"></a>即是此中乐涅槃者。<a id="a-Bt"></a>六粗相现行障。<a id="a-Bu"></a>谓所知障中俱生一分执有染净粗相现行。<a id="a-Bv"></a>彼障六地无染净道。<a id="a-Bw"></a>入六地时便能永断。<a id="a-Bx"></a>由斯六地说断二愚及彼粗重。<a id="a-By"></a>一现观察行流转愚。<a id="a-Bz"></a>即是此中执有染者。<a id="a-C0"></a>诸行流转染分摄故二相多现行愚。<a id="a-C1"></a>即是此中执有净者。<a id="a-C2"></a>取净相故相观多行未能多时住无相观。<a id="a-C3"></a>七细相现行障。<a id="a-C4"></a>谓所知障中俱生一分执有生灭细相现行。<a id="a-C5"></a>彼障七地妙无相道。<a id="a-C6"></a>入七地时便能永断。<a id="a-C7"></a>由斯七地说断二愚及彼粗重。<a id="a-C8"></a>一细相现行愚。<a id="a-C9"></a>即是此中执有生者。<a id="a-CA"></a>犹取流转细生相故。<a id="a-CB"></a>二纯作意求无相愚。<a id="a-CC"></a>即是此中执有灭者。<a id="a-CD"></a>尚取还灭细灭相故。<a id="a-CE"></a>纯于无相作意勤求未能空中起有胜行。<a id="a-CF"></a>八无相中作加行障。<a id="a-CG"></a>谓所知障中俱生一分令无相观不任运起。<a id="a-CH"></a>前之五地有相观多无相观少。<a id="a-CI"></a>于第六地有相观少无相观多。<a id="a-CJ"></a>第七地中纯无相观。<a id="a-CK"></a>虽恒相续而有加行。<a id="a-CL"></a>由无相中有加行故未能任运现相及土。<a id="a-CM"></a>如是加行障八地中无功用道。<a id="a-CN"></a>故若得入第八地时便能永断。<a id="a-CO"></a>彼永断故得二自在。<a id="a-CP"></a>由斯八地说断二愚及彼粗重。<a id="a-CQ"></a>一于无相作功用愚。<a id="a-CR"></a>二于相自在愚。<a id="a-CS"></a>令于相中不自在故。<a id="a-CT"></a>此亦摄土相一分故。<a id="a-CU"></a>八地以上纯无漏道任运起故三界烦恼永不现行。<a id="a-CV"></a>第七识中细所知障犹可现起。<a id="a-CW"></a>生空智果不违彼故。<a id="a-CX"></a>九利他中不欲行障。<a id="a-CY"></a>谓所知障中俱生一分令于利乐有情事中不欲勤行乐修己利。<a id="a-CZ"></a>彼障九地四无阂解。<a id="a-Ca"></a>入九地时便能永断。<a id="a-Cb"></a>由斯九地说断二愚及彼粗重。<a id="a-Cc"></a>一于无量所说法无量名句字后后慧辩陀罗尼自在愚。<a id="a-Cd"></a>于无量所说法陀罗尼自在者谓义无阂解。<a id="a-Ce"></a>即于所诠总持自在。<a id="a-Cf"></a>于一义中现一切义故。<a id="a-Cg"></a>于无量名句字陀罗尼自在者谓法无阂解。<a id="a-Ch"></a>即于能诠总持自在。<a id="a-Ci"></a>于一名句字中现一切名句字故。<a id="a-Cj"></a>于后后慧辩陀罗尼自在者谓词无阂解。<a id="a-Ck"></a>即于言音展转训释总持自在。<a id="a-Cl"></a>于一音声中现一切音声故。<a id="a-Cm"></a>二辩才自在愚。<a id="a-Cn"></a>辩才自在者谓辩无阂解。<a id="a-Co"></a>善达机宜巧为说故。<a id="a-Cp"></a>愚能障此四种自在。<a id="a-Cq"></a>皆是此中第九障摄。<a id="a-Cr"></a>十于诸法中未得自在障。<a id="a-Cs"></a>谓所知障中俱生一分令于诸法不得自在。<a id="a-Ct"></a>彼障十地大法智云及所含藏所起事业。<a id="a-Cu"></a>入十地时便能永断。<a id="a-Cv"></a>由斯十地说断二愚及彼粗重。<a id="a-Cw"></a>一大神通愚。<a id="a-Cx"></a>即是此中障所起事业者。<a id="a-Cy"></a>二悟入微细秘密愚。<a id="a-Cz"></a>即是此中障大法智云及所含藏者。<a id="a-D0"></a>此地于法虽得自在而有余障未名最极。<a id="a-D1"></a>谓有俱生微所知障。<a id="a-D2"></a>及有任运烦恼障种。<a id="a-D3"></a>金刚喻定现在前时彼皆顿断入如来地。<a id="a-D4"></a>由斯佛地说断二愚及彼粗重。<a id="a-D5"></a>一于一切所知境极微细着愚。<a id="a-D6"></a>即是此中微所知障。<a id="a-D7"></a>二极微细碍愚。<a id="a-D8"></a>即是此中一切任运烦恼障种。<a id="a-D9"></a>故集论说得菩提时顿断烦恼及所知障成阿罗汉及成如来证大涅槃大菩提故。</p>
 </body>
</html>