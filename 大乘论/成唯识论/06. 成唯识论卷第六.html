<!doctype html>
<html id="z3IBVVgzj" data-ver="992">
 <head>
  <meta charset="utf-8">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">成唯识论卷第六</h1>
  <p id="a2">已说遍行别境二位。<a id="a-3"></a>善位心所其相云何。<a id="a-4"></a>颂曰。</p>
  <p id="a5">善谓信惭愧　　无贪等三根</p>
  <p id="a6">勤安不放逸　　行舍及不害</p>
  <p id="a7">论曰。<a id="a-8"></a>唯善心俱名善心所。<a id="a-9"></a>谓信惭等定有十一。<a id="a-A"></a>云何为信。<a id="a-B"></a>于实德能深忍乐欲心净为性。<a id="a-C"></a>对治不信乐善为业。<a id="a-D"></a>然信差别略有三种。<a id="a-E"></a>一信实有。<a id="a-F"></a>谓于诸法实事理中深信忍故。<a id="a-G"></a>二信有德。<a id="a-H"></a>谓于三宝真净德中深信乐故。<a id="a-I"></a>三信有能。<a id="a-J"></a>谓于一切世出世善深信有力能得能成起希望故。<a id="a-K"></a>由斯对治彼不信心。<a id="a-L"></a>爱乐证修世出世善。<a id="a-M"></a>忍谓胜解。<a id="a-N"></a>此即信因。<a id="a-O"></a>乐欲谓欲即是信果。<a id="a-P"></a>礭陈此信自相是何。<a id="a-Q"></a>岂不适言。<a id="a-R"></a>心净为性。<a id="a-S"></a>此犹未了彼心净言。<a id="a-T"></a>若净即心应非心所。<a id="a-U"></a>若令心净惭等何别。<a id="a-V"></a>心俱净法为难亦然。<a id="a-W"></a>此性澄清能净心等。<a id="a-X"></a>以心胜故立心净名。<a id="a-Y"></a>如水清珠能清浊水。<a id="a-Z"></a>惭等虽善非净为相。<a id="a-a"></a>此净为相无滥彼失。<a id="a-b"></a>又诸染法各别有相。<a id="a-c"></a>唯有不信自相浑浊。<a id="a-d"></a>复能浑浊余心心所。<a id="a-e"></a>如极秽物自秽秽他。<a id="a-f"></a>信正翻彼故净为相。<a id="a-g"></a>有说信者爱乐为相。<a id="a-h"></a>应通三性体应即欲。<a id="a-i"></a>又应苦集非信所缘。<a id="a-j"></a>有执信者随顺为相。<a id="a-k"></a>应通三性。<a id="a-l"></a>即胜解欲。<a id="a-m"></a>若印顺者即胜解故。<a id="a-n"></a>若乐顺者即是欲故。<a id="a-o"></a>离彼二体无顺相故。<a id="a-p"></a>由此应知心净是信。<a id="a-q"></a>云何为惭。<a id="a-r"></a>依自法力崇重贤善为性。<a id="a-s"></a>对治无惭止息恶行为业。<a id="a-t"></a>谓依自法尊贵增上。<a id="a-u"></a>崇重贤善羞耻过恶。<a id="a-v"></a>对治无惭息诸恶行。<a id="a-w"></a>云何为愧。<a id="a-x"></a>依世间力轻拒暴恶为性。<a id="a-y"></a>对治无愧止息恶行为业。<a id="a-z"></a>谓依世间诃厌增上。<a id="a-10"></a>轻拒暴恶羞耻过罪。<a id="a-11"></a>对治无愧息诸恶业。<a id="a-12"></a>羞耻过恶是二通相。<a id="a-13"></a>故诸圣教假说为体。<a id="a-14"></a>若执羞耻为二别相。<a id="a-15"></a>应惭与愧体无差别。<a id="a-16"></a>则此二法定不相应。<a id="a-17"></a>非受想等有此义故。<a id="a-18"></a>若待自他立二别者。<a id="a-19"></a>应非实有便违圣教。<a id="a-1A"></a>若许惭愧实而别起。<a id="a-1B"></a>复违论说十遍善心。<a id="a-1C"></a>崇重轻拒若二别相。<a id="a-1D"></a>所缘有异应不俱生。<a id="a-1E"></a>二失既同何乃偏责。<a id="a-1F"></a>谁言二法所缘有异。<a id="a-1G"></a>不尔如何。<a id="a-1H"></a>善心起时随缘何境。<a id="a-1I"></a>皆有崇重善及轻拒恶义。<a id="a-1J"></a>故惭与愧俱遍善心所缘无别。<a id="a-1K"></a>岂不我说亦有此义。<a id="a-1L"></a>汝执惭愧自相既同。<a id="a-1M"></a>何理能遮前所设难。<a id="a-1N"></a>然圣教说顾自他者。<a id="a-1O"></a>自法名自世间名他。<a id="a-1P"></a>或即此中崇拒善恶。<a id="a-1Q"></a>于己益损名自他故。<a id="a-1R"></a>无贪等者等无嗔痴。<a id="a-1S"></a>此三名根生善胜故。<a id="a-1T"></a>三不善根近对治故。<a id="a-1U"></a>云何无贪。<a id="a-1V"></a>于有有具无著为性。<a id="a-1W"></a>对治贪著作善为业。<a id="a-1X"></a>云何无嗔。<a id="a-1Y"></a>于苦苦具无恚为性。<a id="a-1Z"></a>对治嗔恚作善为业。<a id="a-1a"></a>善心起时随缘何境。<a id="a-1b"></a>皆于有等无著无恚。<a id="a-1c"></a>观有等立非要缘彼。<a id="a-1d"></a>如前惭愧观善恶立。<a id="a-1e"></a>故此二种俱遍善心。<a id="a-1f"></a>云何无痴。<a id="a-1g"></a>于诸理事明解为性。<a id="a-1h"></a>对治愚痴作善为业。<a id="a-1i"></a>有义无痴即慧为性。<a id="a-1j"></a>集论说此报教证智决择为体。<a id="a-1k"></a>生得闻思修所生慧。<a id="a-1l"></a>如次皆是决择性故。<a id="a-1m"></a>此虽即慧为显善品有胜功能。<a id="a-1n"></a>如烦恼见故复别说。<a id="a-1o"></a>有义无痴非即是慧。<a id="a-1p"></a>别有自性。<a id="a-1q"></a>正对无明如无贪嗔。<a id="a-1r"></a>善根摄故。<a id="a-1s"></a>论说大悲无嗔痴摄非根摄故。<a id="a-1t"></a>若彼无痴以慧为性。<a id="a-1u"></a>大悲如力等应慧等根摄。<a id="a-1v"></a>又若无痴无别自性。<a id="a-1w"></a>如不害等应非实物。<a id="a-1x"></a>便违论说十一善中三世俗有余皆是实。<a id="a-1y"></a>然集论说慧为体者。<a id="a-1z"></a>举彼因果显此自性。<a id="a-20"></a>如以忍乐表信自体。<a id="a-21"></a>理必应尔。<a id="a-22"></a>以贪嗔痴六识相应。<a id="a-23"></a>正烦恼摄起恶胜故立不善根。<a id="a-24"></a>断彼必由通别对治。<a id="a-25"></a>通唯善慧。<a id="a-26"></a>别即三根。<a id="a-27"></a>由此无痴必应别有。<a id="a-28"></a>勤谓精进。<a id="a-29"></a>于善恶品修断事中勇悍为性。<a id="a-2A"></a>对治懈怠满善为业。<a id="a-2B"></a>勇表胜进简诸染法。<a id="a-2C"></a>悍表精纯简净无记。<a id="a-2D"></a>即显精进唯善性摄。<a id="a-2E"></a>此相差别略有五种。<a id="a-2F"></a>所谓被甲加行无下无退无足。<a id="a-2G"></a>即经所说有势有勤有勇坚猛不舍善轭。<a id="a-2H"></a>如次应知。<a id="a-2I"></a>此五别者。<a id="a-2J"></a>谓初发心自分胜进。<a id="a-2K"></a>自分行中三品别故。<a id="a-2L"></a>或初发心长时无间殷重无余修差别故。<a id="a-2M"></a>或资粮等五道别故。<a id="a-2N"></a>二乘究竟道欣大菩提故。<a id="a-2O"></a>诸佛究竟道乐利乐他故。<a id="a-2P"></a>或二加行无间解脱胜进别故。<a id="a-2Q"></a>安谓轻安。<a id="a-2R"></a>远离粗重调畅身心堪任为性。<a id="a-2S"></a>对治惛沈转依为业。<a id="a-2T"></a>谓此伏除能障定法令所依止转安适故。<a id="a-2U"></a>不放逸者精进三根。<a id="a-2V"></a>于所断修防修为性。<a id="a-2W"></a>对治放逸成满一切世出世间善事为业。<a id="a-2X"></a>谓即四法于断修事皆能防修名不放逸。<a id="a-2Y"></a>非别有体。<a id="a-2Z"></a>无异相故。<a id="a-2a"></a>于防恶事修善事中。<a id="a-2b"></a>离四功能无别用故。<a id="a-2c"></a>虽信惭等亦有此能。<a id="a-2d"></a>而方彼四势用微劣。<a id="a-2e"></a>非根遍策故非此依。<a id="a-2f"></a>岂不防修是此相用。<a id="a-2g"></a>防修何异精进三根。<a id="a-2h"></a>彼要待此方有作用。<a id="a-2i"></a>此应复待余便有无穷失。<a id="a-2j"></a>勤唯遍策。<a id="a-2k"></a>根但为依。<a id="a-2l"></a>如何说彼有防修用。<a id="a-2m"></a>汝防修用其相云何。<a id="a-2n"></a>若普依持即无贪等。<a id="a-2o"></a>若遍策录不异精进。<a id="a-2p"></a>止恶进善即总四法。<a id="a-2q"></a>令不散乱应是等持。<a id="a-2r"></a>令同取境与触何别。<a id="a-2s"></a>令不忘失即应是念。<a id="a-2t"></a>如是推寻不放逸用。<a id="a-2u"></a>离无贪等竟不可得。<a id="a-2v"></a>故不放逸定无别体。<a id="a-2w"></a>云何行舍。<a id="a-2x"></a>精进三根令心平等正直无功用住为性。<a id="a-2y"></a>对治掉举静住为业。<a id="a-2z"></a>谓即四法令心远离掉举等障静住名舍。<a id="a-30"></a>平等正直无功用住。<a id="a-31"></a>初中后位辩舍差别。<a id="a-32"></a>由不放逸先除杂染。<a id="a-33"></a>舍复令心寂静而住。<a id="a-34"></a>此无别体如不放逸。<a id="a-35"></a>离彼四法无相用故。<a id="a-36"></a>能令寂静即四法故。<a id="a-37"></a>所令寂静即心等故。<a id="a-38"></a>云何不害。<a id="a-39"></a>于诸有情不为损恼无嗔为性。<a id="a-3A"></a>能对治害悲愍为业。<a id="a-3B"></a>谓即无嗔于有情所不为损恼假名不害。<a id="a-3C"></a>无嗔翻对断物命嗔。<a id="a-3D"></a>不害正违损恼物害。<a id="a-3E"></a>无嗔与乐不害拔苦。<a id="a-3F"></a>是谓此二粗相差别。<a id="a-3G"></a>理实无嗔实有自体。<a id="a-3H"></a>不害依彼一分假立。<a id="a-3I"></a>为显慈悲二相别故。<a id="a-3J"></a>利乐有情彼二胜故。<a id="a-3K"></a>有说不害非即无嗔别有自体。<a id="a-3L"></a>谓贤善性。<a id="a-3M"></a>此相云何。<a id="a-3N"></a>谓不损恼。<a id="a-3O"></a>无嗔亦尔。<a id="a-3P"></a>宁别有性。<a id="a-3Q"></a>谓于有情不为损恼慈悲贤善是无嗔故。<a id="a-3R"></a>及显十一义别心所。<a id="a-3S"></a>谓欣厌等善心所法。<a id="a-3T"></a>虽义有别说种种名。<a id="a-3U"></a>而体无异故不别立。<a id="a-3V"></a>欣谓欲俱无嗔一分。<a id="a-3W"></a>于所欣境不憎恚故。<a id="a-3X"></a>不忿恨恼嫉等亦然。<a id="a-3Y"></a>随应正翻嗔一分故。<a id="a-3Z"></a>厌谓慧俱无贪一分。<a id="a-3a"></a>于所厌境不染着故。<a id="a-3b"></a>不悭憍等当知亦然。<a id="a-3c"></a>随应正翻贪一分故。<a id="a-3d"></a>不覆诳谄无贪痴一分。<a id="a-3e"></a>随应正翻贪痴一分故。<a id="a-3f"></a>有义不覆唯无痴一分。<a id="a-3g"></a>无处说覆亦贪一分故。<a id="a-3h"></a>有义不慢信一分摄。<a id="a-3i"></a>谓若信彼不慢彼故。<a id="a-3j"></a>有义不慢舍一分摄。<a id="a-3k"></a>心平等者不高慢故。<a id="a-3l"></a>有义不慢惭一分摄。<a id="a-3m"></a>若崇重彼不慢彼故。<a id="a-3n"></a>有义不疑即信所摄。<a id="a-3o"></a>谓若信彼无犹豫故。<a id="a-3p"></a>有义不疑即正胜解。<a id="a-3q"></a>以决定者无犹豫故。<a id="a-3r"></a>有义不疑即正慧摄。<a id="a-3s"></a>以正见者无犹豫故。<a id="a-3t"></a>不散乱体即正定摄。<a id="a-3u"></a>正见正知俱善慧摄。<a id="a-3v"></a>不忘念者即是正念。<a id="a-3w"></a>悔眠寻伺通染不染。<a id="a-3x"></a>如触欲等无别翻对。<a id="a-3y"></a>何缘诸染所翻善中有别建立有不尔者。<a id="a-3z"></a>相用别者便别立之。<a id="a-40"></a>余善不然故不应责。<a id="a-41"></a>又诸染法遍六识者。<a id="a-42"></a>胜故翻之别立善法。<a id="a-43"></a>慢等忿等唯意识俱。<a id="a-44"></a>害虽亦然。<a id="a-45"></a>而数现起损恼他故。<a id="a-46"></a>障无上乘胜因悲故。<a id="a-47"></a>为了知彼增上过失。<a id="a-48"></a>翻立不害。<a id="a-49"></a>失念散乱及不正知。<a id="a-4A"></a>翻入别境。<a id="a-4B"></a>善中不说。<a id="a-4C"></a>染净相翻净宁少染。<a id="a-4D"></a>净胜染劣少敌多故。<a id="a-4E"></a>又解理通说多同体。<a id="a-4F"></a>迷情事局随相分多。<a id="a-4G"></a>故于染净不应齐责。<a id="a-4H"></a>此十一法。<a id="a-4I"></a>三是假有。<a id="a-4J"></a>谓不放逸舍及不害。<a id="a-4K"></a>义如前说。<a id="a-4L"></a>余八实有相用别故。<a id="a-4M"></a>有义十一。<a id="a-4N"></a>四遍善心。<a id="a-4O"></a>精进三根遍善品故。<a id="a-4P"></a>余七不定。<a id="a-4Q"></a>推寻事理未决定时不生信故。<a id="a-4R"></a>惭愧同类依处各别。<a id="a-4S"></a>随起一时第二无故。<a id="a-4T"></a>要世间道断烦恼时有轻安故。<a id="a-4U"></a>不放逸舍无漏道时方得起故。<a id="a-4V"></a>悲愍有情时乃有不害故。<a id="a-4W"></a>论说十一六位中起。<a id="a-4X"></a>谓决定位有信相应。<a id="a-4Y"></a>止息染时有惭愧起。<a id="a-4Z"></a>顾自他故。<a id="a-4a"></a>于善品位有精进三根。<a id="a-4b"></a>世间道时有轻安起。<a id="a-4c"></a>于出世道有舍不放逸。<a id="a-4d"></a>摄众生时有不害故。<a id="a-4e"></a>有义彼说未为应理。<a id="a-4f"></a>推寻事理未决定。<a id="a-4g"></a>心信若不生应非是善。<a id="a-4h"></a>如染心等无净信故。<a id="a-4i"></a>惭愧类异。<a id="a-4j"></a>依别境同。<a id="a-4k"></a>俱遍善心前已说故。<a id="a-4l"></a>若出世道轻安不生。<a id="a-4m"></a>应此觉支非无漏故。<a id="a-4n"></a>若世间道无舍不放逸。<a id="a-4o"></a>应非寂静防恶修善故。<a id="a-4p"></a>又应不伏掉放逸故。<a id="a-4q"></a>有漏善心既具四法。<a id="a-4r"></a>如出世道。<a id="a-4s"></a>应有二故。<a id="a-4t"></a>善心起时皆不损物。<a id="a-4u"></a>违能损法有不害故。<a id="a-4v"></a>论说六位起十一者。<a id="a-4w"></a>依彼彼增作此此说故。<a id="a-4x"></a>彼所说定非应理。<a id="a-4y"></a>应说信等十一法中。<a id="a-4z"></a>十遍善心。<a id="a-50"></a>轻安不遍。<a id="a-51"></a>要在定位方有轻安。<a id="a-52"></a>调畅身心余位无故。<a id="a-53"></a>决择分说十善心所定不定地皆遍善心。<a id="a-54"></a>定地心中增轻安故。<a id="a-55"></a>有义定加行亦得定地名。<a id="a-56"></a>彼亦微有调畅义故。<a id="a-57"></a>由斯欲界亦有轻安。<a id="a-58"></a>不尔便违本地分说信等十一通一切地。<a id="a-59"></a>有义轻安唯在定有。<a id="a-5A"></a>由定滋养有调畅故。<a id="a-5B"></a>论说欲界诸心心所。<a id="a-5C"></a>由阙轻安名不定地。<a id="a-5D"></a>说一切地有十一者。<a id="a-5E"></a>通有寻伺等三地皆有故。<a id="a-5F"></a>此十一种前已具说第七八识随位有无。<a id="a-5G"></a>第六识中定位皆具。<a id="a-5H"></a>若非定位唯阙轻安。<a id="a-5I"></a>有义五识唯有十种。<a id="a-5J"></a>自性散动无轻安故。<a id="a-5K"></a>有义五识亦有轻安。<a id="a-5L"></a>定所引善者亦有调畅故。<a id="a-5M"></a>成所作智俱必有轻安故。<a id="a-5N"></a>此善十一何受相应。<a id="a-5O"></a>十五相应。<a id="a-5P"></a>一除忧苦。<a id="a-5Q"></a>有逼迫受无调畅故。<a id="a-5R"></a>此与别境皆得相应。<a id="a-5S"></a>信等欲等不相违故。<a id="a-5T"></a>十一唯善。<a id="a-5U"></a>轻安非欲。<a id="a-5V"></a>余通三界。<a id="a-5W"></a>皆学等三。<a id="a-5X"></a>非见所断。<a id="a-5Y"></a>瑜伽论说信等六根唯修所断非见所断。<a id="a-5Z"></a>余门分别如理应思。<a id="a-5a"></a>如是已说善位心所。<a id="a-5b"></a>烦恼心所其相云何。<a id="a-5c"></a>颂曰。</p>
  <p id="a5d">烦恼谓贪嗔　　痴慢疑恶见</p>
  <p id="a5e">论曰。<a id="a-5f"></a>此贪等六性是根本烦恼摄故。<a id="a-5g"></a>得烦恼名。<a id="a-5h"></a>云何为贪。<a id="a-5i"></a>于有有具染着为性。<a id="a-5j"></a>能障无贪生苦为业。<a id="a-5k"></a>谓由爱力取蕴生故。<a id="a-5l"></a>云何为嗔于苦苦具憎恚为性。<a id="a-5m"></a>能障无嗔不安隐性恶行所依为业。<a id="a-5n"></a>谓嗔必令身心热恼起诸恶业。<a id="a-5o"></a>不善性故。<a id="a-5p"></a>云何为痴。<a id="a-5q"></a>于诸理事迷闇为性。<a id="a-5r"></a>能障无痴一切杂染所依为业。<a id="a-5s"></a>谓由无明起疑邪见贪等烦恼随烦恼业。<a id="a-5t"></a>能招后生杂染法故。<a id="a-5u"></a>云何为慢。<a id="a-5v"></a>恃己于他高举为性。<a id="a-5w"></a>能障不慢生苦为业。<a id="a-5x"></a>谓若有慢于德有德心不谦下。<a id="a-5y"></a>由此生死轮转无穷受诸苦故。<a id="a-5z"></a>此慢差别有七九种。<a id="a-60"></a>谓于三品我德处生。<a id="a-61"></a>一切皆通见修所断。<a id="a-62"></a>圣位我慢既得现行。<a id="a-63"></a>慢类由斯起亦无失。<a id="a-64"></a>云何为疑于诸谛理犹豫为性。<a id="a-65"></a>能障不疑善品为业。<a id="a-66"></a>谓犹豫者善不生故。<a id="a-67"></a>有义此疑以慧为体。<a id="a-68"></a>犹豫简择说为疑故。<a id="a-69"></a>毗助末底是疑义故。<a id="a-6A"></a>末底般若义无异故。<a id="a-6B"></a>有义此疑别有自体。<a id="a-6C"></a>令慧不决。<a id="a-6D"></a>非即慧故。<a id="a-6E"></a>瑜伽论说六烦恼中见世俗有。<a id="a-6F"></a>即慧分故。<a id="a-6G"></a>余是实有。<a id="a-6H"></a>别有性故。<a id="a-6I"></a>毗助末底执慧为疑。<a id="a-6J"></a>毗助若南智应为识。<a id="a-6K"></a>界由助力义便转变。<a id="a-6L"></a>是故此疑非慧为体。<a id="a-6M"></a>云何恶见。<a id="a-6N"></a>于诸谛理颠倒推求度染慧为性。<a id="a-6O"></a>能障善见招苦为业。<a id="a-6P"></a>谓恶见者多受苦故。<a id="a-6Q"></a>此见行相差别有五。<a id="a-6R"></a>一萨迦耶见。<a id="a-6S"></a>谓于五取蕴执我我所。<a id="a-6T"></a>一切见趣所依为业。<a id="a-6U"></a>此见差别有二十句六十五等。<a id="a-6V"></a>分别起摄。<a id="a-6W"></a>二边执见。<a id="a-6X"></a>谓即于彼随执断常。<a id="a-6Y"></a>障处中行出离为业。<a id="a-6Z"></a>此见差别诸见趣中有执前际四遍常论一分常论。<a id="a-6a"></a>及计后际有想十六无想俱非各有八论。<a id="a-6b"></a>七断灭论等。<a id="a-6c"></a>分别趣摄。<a id="a-6d"></a>三邪见。<a id="a-6e"></a>谓谤因果作用实事。<a id="a-6f"></a>及非四见诸余邪执。<a id="a-6g"></a>如增上缘名义遍故。<a id="a-6h"></a>此见差别诸见趣中有执前际二无因论四有边等不死矫乱。<a id="a-6i"></a>及计后际五现涅槃。<a id="a-6j"></a>或计自在世主释梵及余物类常恒不易。<a id="a-6k"></a>或计自在等是一切物因。<a id="a-6l"></a>或有横计诸邪解脱。<a id="a-6m"></a>或有妄执非道为道。<a id="a-6n"></a>诸如是等皆邪见摄。<a id="a-6o"></a>四见取。<a id="a-6p"></a>谓于诸见及所依蕴。<a id="a-6q"></a>执为最胜能得清净。<a id="a-6r"></a>一切斗诤所依为业。<a id="a-6s"></a>五戒禁取。<a id="a-6t"></a>谓于随顺诸见戒禁及所依蕴。<a id="a-6u"></a>执为最胜能得清净。<a id="a-6v"></a>无利勤苦所依为业。<a id="a-6w"></a>然有处说执为最胜名为见取。<a id="a-6x"></a>执能得净名戒取者。<a id="a-6y"></a>是影略说。<a id="a-6z"></a>或随转门。<a id="a-70"></a>不尔如何非灭计灭非道计道说为邪见。<a id="a-71"></a>非二取摄。</p>
  <p id="a72">如是总别十烦恼中。<a id="a-73"></a>六通俱生及分别起。<a id="a-74"></a>任运思察俱得生故。<a id="a-75"></a>疑后三见唯分别起。<a id="a-76"></a>要由恶友或邪教力自审思察方得生故。<a id="a-77"></a>边执见中通俱生者。<a id="a-78"></a>有义唯断。<a id="a-79"></a>常见相粗恶友等力方引生故。<a id="a-7A"></a>瑜伽等说。<a id="a-7B"></a>何边执见是俱生耶。<a id="a-7C"></a>谓断见摄。<a id="a-7D"></a>学现观者起如是怖。<a id="a-7E"></a>今者我我何所在耶。<a id="a-7F"></a>故禽兽等若遇违缘皆恐我断而起惊怖。<a id="a-7G"></a>有义彼论依粗相说。<a id="a-7H"></a>理实俱生亦通常见。<a id="a-7I"></a>谓禽兽等执我常存。<a id="a-7J"></a>炽然聚集长时资具。<a id="a-7K"></a>故显扬等诸论。<a id="a-7L"></a>皆说于五取蕴执断计常。<a id="a-7M"></a>或是俱生或分别起。<a id="a-7N"></a>此十烦恼谁几相应。<a id="a-7O"></a>贪与嗔痴定不俱起。<a id="a-7P"></a>爱憎二境必不同故。<a id="a-7Q"></a>于境不决无染着故。<a id="a-7R"></a>贪与慢见或得相应。<a id="a-7S"></a>所爱所陵境非一故说不俱起。<a id="a-7T"></a>所染所恃境可同故说得相应。<a id="a-7U"></a>于五见境皆可爱故。<a id="a-7V"></a>贪与五见相应无失。<a id="a-7W"></a>嗔与慢疑或得俱起。<a id="a-7X"></a>所嗔所恃境非一故说不相应。<a id="a-7Y"></a>所蔑所憎境可同故说得俱起。<a id="a-7Z"></a>初犹豫时未憎彼故说不俱起。<a id="a-7a"></a>久思不决便愤发故说得相应。<a id="a-7b"></a>疑顺违事随应亦尔。<a id="a-7c"></a>嗔与二取必不相应。<a id="a-7d"></a>执为胜道不憎彼故。<a id="a-7e"></a>此与三见或得相应。<a id="a-7f"></a>于有乐蕴起身常见。<a id="a-7g"></a>不生憎故说不相应。<a id="a-7h"></a>于有苦蕴起身常见。<a id="a-7i"></a>生憎恚故说得俱起。<a id="a-7j"></a>断见翻此说嗔有无。<a id="a-7k"></a>邪见诽拨恶事好事。<a id="a-7l"></a>如次说嗔或无或有。<a id="a-7m"></a>慢于境定疑则不然。<a id="a-7n"></a>故慢与疑无相应义。<a id="a-7o"></a>慢与五见皆容俱起。<a id="a-7p"></a>行相展转不相违故。<a id="a-7q"></a>然与断见必不俱生。<a id="a-7r"></a>执我断时无陵恃故。<a id="a-7s"></a>与身邪见一分亦尔。<a id="a-7t"></a>疑不审决与见相违。<a id="a-7u"></a>故疑与见定不俱起。<a id="a-7v"></a>五见展转必不相应。<a id="a-7w"></a>非一心中有多慧故。<a id="a-7x"></a>痴与九种皆定相应。<a id="a-7y"></a>诸烦恼生必由痴故。<a id="a-7z"></a>此十烦恼何识相应。<a id="a-80"></a>藏识全无末那有四。<a id="a-81"></a>意识具十。<a id="a-82"></a>五识唯三。<a id="a-83"></a>谓贪嗔痴。<a id="a-84"></a>无分别故。<a id="a-85"></a>由称量等起慢等故。<a id="a-86"></a>此十烦恼何受相应。<a id="a-87"></a>贪嗔痴三俱生分别。<a id="a-88"></a>一切容与五受相应。<a id="a-89"></a>贪会违缘忧苦俱故。<a id="a-8A"></a>嗔遇顺境喜乐俱故。<a id="a-8B"></a>有义俱生分别起慢。<a id="a-8C"></a>容与非苦四受相应。<a id="a-8D"></a>恃苦劣蕴忧相应故。</p>
  <p id="a8E">有义俱生亦苦俱起。<a id="a-8F"></a>意有苦受前已说故。<a id="a-8G"></a>分别慢等纯苦趣无。<a id="a-8H"></a>彼无邪师邪教等故。<a id="a-8I"></a>然彼不造引恶趣业。<a id="a-8J"></a>要分别起能发彼故。<a id="a-8K"></a>疑后三见容四受俱。<a id="a-8L"></a>欲疑无苦等亦喜受俱故。<a id="a-8M"></a>二取若缘忧俱见等。<a id="a-8N"></a>尔时得与忧相应故。</p>
  <p id="a8O">有义俱生身边二见但与喜乐舍受相应。<a id="a-8P"></a>非五识俱。<a id="a-8Q"></a>唯无记故。<a id="a-8R"></a>分别二见容四受俱。<a id="a-8S"></a>执苦俱蕴为我我所常。<a id="a-8T"></a>断见翻此与忧相应故。</p>
  <p id="a8U">有义二见若俱生者。<a id="a-8V"></a>亦苦受俱。<a id="a-8W"></a>纯受苦处缘极苦蕴苦相应故。<a id="a-8X"></a>论说俱生一切烦恼皆于三受现行可得。<a id="a-8Y"></a>广说如前。<a id="a-8Z"></a>余如前说。<a id="a-8a"></a>此依实义。<a id="a-8b"></a>随粗相者贪慢四见乐喜舍俱。<a id="a-8c"></a>嗔唯苦忧舍受俱起。<a id="a-8d"></a>痴与五受皆得相应。<a id="a-8e"></a>邪见及疑四俱除苦。<a id="a-8f"></a>贪痴俱乐通下四地。<a id="a-8g"></a>余七俱乐除欲通三。<a id="a-8h"></a>疑独行痴欲唯忧舍。<a id="a-8i"></a>余受俱起如理应知。<a id="a-8j"></a>此与别境几互相应。<a id="a-8k"></a>贪嗔痴慢容五俱起。<a id="a-8l"></a>专注一境得有定故。<a id="a-8m"></a>疑及五见各容四俱。<a id="a-8n"></a>疑除胜解不决定故。<a id="a-8o"></a>见非慧俱不异慧故。<a id="a-8p"></a>此十烦恼何性所摄。<a id="a-8q"></a>嗔唯不善损自他故。<a id="a-8r"></a>余九通二。<a id="a-8s"></a>上二界者唯无记摄。<a id="a-8t"></a>定所伏故。<a id="a-8u"></a>若欲界系分别起者。<a id="a-8v"></a>唯不善摄。<a id="a-8w"></a>发恶行故。<a id="a-8x"></a>若是俱生。<a id="a-8y"></a>发恶行者亦不善摄。<a id="a-8z"></a>损自他故。<a id="a-90"></a>余无记摄。<a id="a-91"></a>细不障善。<a id="a-92"></a>非极损恼自他处故。<a id="a-93"></a>当知俱生身边二见。<a id="a-94"></a>唯无记摄不发恶业。<a id="a-95"></a>虽数现起不障善故。<a id="a-96"></a>此十烦恼何界系耶。<a id="a-97"></a>嗔唯在欲。<a id="a-98"></a>余通三界。<a id="a-99"></a>生在下地未离下染。<a id="a-9A"></a>上地烦恼不现在前。<a id="a-9B"></a>要得彼地根本定者。<a id="a-9C"></a>彼地烦恼容现前故。<a id="a-9D"></a>谓有漏道虽不能伏分别起惑及细俱生。<a id="a-9E"></a>而能伏除俱生粗惑。<a id="a-9F"></a>渐次证得上根本定。<a id="a-9G"></a>彼但迷事。<a id="a-9H"></a>依外门转。<a id="a-9I"></a>散乱粗动正障定故。<a id="a-9J"></a>得彼定已彼地分别俱生诸惑皆容现前。<a id="a-9K"></a>生在上地下地诸惑分别俱生皆容现起。<a id="a-9L"></a>生第四定中有中者。<a id="a-9M"></a>由谤解脱生地狱故。<a id="a-9N"></a>身在上地将生下时。<a id="a-9O"></a>起下润生俱生爱故。<a id="a-9P"></a>而言生上不起下者。<a id="a-9Q"></a>依多分说。<a id="a-9R"></a>或随转门。<a id="a-9S"></a>下地烦恼亦缘上地。<a id="a-9T"></a>瑜伽等说欲界系贪求上地生味上定故。<a id="a-9U"></a>既说嗔恚憎嫉灭道。<a id="a-9V"></a>亦应憎嫉离欲地故。<a id="a-9W"></a>总缘诸行执我我所断常慢者得缘上故。<a id="a-9X"></a>余五缘上其理极成。<a id="a-9Y"></a>而有处言贪嗔慢等不缘上者。<a id="a-9Z"></a>依粗相说。<a id="a-9a"></a>或依别缘。<a id="a-9b"></a>不见世间执他地法为我等故。<a id="a-9c"></a>边见必依身见起故。<a id="a-9d"></a>上地烦恼亦缘下地。<a id="a-9e"></a>说生上者于下有情恃己胜德而陵彼故总缘诸行执我我所断常爱者得缘下故。<a id="a-9f"></a>疑后三见如理应思。<a id="a-9g"></a>而说上或不缘下者。<a id="a-9h"></a>彼依多分。<a id="a-9i"></a>或别缘说。<a id="a-9j"></a>此十烦恼学等何摄。<a id="a-9k"></a>非学无学彼唯善故。<a id="a-9l"></a>此十烦恼何所断耶。<a id="a-9m"></a>非非所断彼非染故。<a id="a-9n"></a>分别起者唯见所断粗易断故。<a id="a-9o"></a>若俱生者唯修所断细难断故。<a id="a-9p"></a>见所断十实俱顿断。<a id="a-9q"></a>以真见道总缘谛故。<a id="a-9r"></a>然迷谛相有总有别。<a id="a-9s"></a>总谓十种皆迷四谛。<a id="a-9t"></a>苦集是彼因依处故。<a id="a-9u"></a>灭道是彼怖畏处故。<a id="a-9v"></a>别谓别迷四谛相起。<a id="a-9w"></a>二唯迷苦八通迷四。<a id="a-9x"></a>身边二见唯果处起。<a id="a-9y"></a>别空非我属苦谛故。<a id="a-9z"></a>谓疑三见亲迷苦理。<a id="a-A0"></a>二取执彼三见戒禁及所依蕴为胜能净。<a id="a-A1"></a>于自他见及彼眷属。<a id="a-A2"></a>如次随应起贪恚慢。<a id="a-A3"></a>相应无明与九同迷。<a id="a-A4"></a>不共无明亲迷苦理。<a id="a-A5"></a>疑及邪见亲迷集等。<a id="a-A6"></a>二取贪等准苦应知。<a id="a-A7"></a>然嗔亦能亲迷灭道。<a id="a-A8"></a>由怖畏彼生憎嫉故。<a id="a-A9"></a>迷谛亲疏粗相如是。<a id="a-AA"></a>委细说者贪嗔慢三见疑俱生随应如彼。<a id="a-AB"></a>俱生二见及彼相应爱慢无明。<a id="a-AC"></a>虽迷苦谛细难断故修道方断。<a id="a-AD"></a>嗔余爱等迷别事生不违谛观故修所断。<a id="a-AE"></a>虽诸烦恼皆有相分。<a id="a-AF"></a>而所仗质或有或无。<a id="a-AG"></a>名缘有事无事烦恼。<a id="a-AH"></a>彼亲所缘虽皆有漏。<a id="a-AI"></a>而所仗质亦通无漏。<a id="a-AJ"></a>名缘有漏无漏烦恼。<a id="a-AK"></a>缘自地者相分似质。<a id="a-AL"></a>名缘分别所起事境。<a id="a-AM"></a>缘灭道谛及他地者相分与质不相似故。<a id="a-AN"></a>名缘分别所起名境。<a id="a-AO"></a>余门分别如理应思。<a id="a-AP"></a>已说根本六烦恼相。<a id="a-AQ"></a>诸随烦恼其相云何。<a id="a-AR"></a>颂曰。</p>
  <p id="aAS">随烦恼谓忿　　恨覆恼嫉悭</p>
  <p id="aAT">诳谄与害憍　　无惭及无愧</p>
  <p id="aAU">掉举与惛沈　　不信并懈怠</p>
  <p id="aAV">放逸及失念　　散乱不正知</p>
  <p id="aAW">论曰。<a id="a-AX"></a>唯是烦恼分位差别。<a id="a-AY"></a>等流性故名随烦恼。<a id="a-AZ"></a>此二十种类别有三。<a id="a-Aa"></a>谓忿等十各别起故名小随烦恼。<a id="a-Ab"></a>无惭等二遍不善故名中随烦恼。<a id="a-Ac"></a>掉举等八遍染心故名大随烦恼。<a id="a-Ad"></a>云何为忿。<a id="a-Ae"></a>依对现前不饶益境愤发为性。<a id="a-Af"></a>能障不忿执仗为业。<a id="a-Ag"></a>谓怀忿者多发暴恶身表业故。<a id="a-Ah"></a>此即嗔恚一分为体。<a id="a-Ai"></a>离嗔无别忿相用故。<a id="a-Aj"></a>云何为恨。<a id="a-Ak"></a>由忿为先怀恶不舍结怨为性。<a id="a-Al"></a>能障不恨热恼为业。<a id="a-Am"></a>谓结恨者不能含忍恒热恼故。<a id="a-An"></a>此亦嗔恚一分为体。<a id="a-Ao"></a>离嗔无别恨相用故。<a id="a-Ap"></a>云何为覆。<a id="a-Aq"></a>于自作罪恐失利誉隐藏为性。<a id="a-Ar"></a>能障不覆悔恼为业。<a id="a-As"></a>谓覆罪者后必悔恼不安隐故。<a id="a-At"></a>有义此覆痴一分摄。<a id="a-Au"></a>论唯说此痴一分故。<a id="a-Av"></a>不惧当苦覆自罪故。<a id="a-Aw"></a>有义此覆贪痴一分摄。<a id="a-Ax"></a>亦恐失利誉覆自罪故。<a id="a-Ay"></a>论据粗显唯说痴分。<a id="a-Az"></a>如说掉举是贪分故。<a id="a-B0"></a>然说掉举遍诸染心。<a id="a-B1"></a>不可执为唯是贪分。<a id="a-B2"></a>云何为恼。<a id="a-B3"></a>忿恨为先追触暴热佷戾为性。<a id="a-B4"></a>能障不恼蛆螫为业。<a id="a-B5"></a>谓追往恶触现违缘心便佷戾。<a id="a-B6"></a>多发嚣暴凶鄙粗言蛆螫他故。<a id="a-B7"></a>此亦嗔恚一分为体。<a id="a-B8"></a>离嗔无别恼相用故。<a id="a-B9"></a>云何为嫉。<a id="a-BA"></a>徇自名利不耐他荣妒忌为性。<a id="a-BB"></a>能障不嫉忧戚为业。<a id="a-BC"></a>谓嫉妒者闻见他荣深怀忧戚不安隐故。<a id="a-BD"></a>此亦嗔恚一分为体。<a id="a-BE"></a>离嗔无别嫉相用故。<a id="a-BF"></a>云何为悭。<a id="a-BG"></a>耽着财法不能慧舍秘吝为性。<a id="a-BH"></a>能障不悭鄙畜为业。<a id="a-BI"></a>谓悭吝者心多鄙涩畜积财法不能舍故。<a id="a-BJ"></a>此即贪爱一分为体。<a id="a-BK"></a>离贪无别悭相用故。<a id="a-BL"></a>云何为诳。<a id="a-BM"></a>为获利誉矫现有德诡诈为性。<a id="a-BN"></a>能障不诳邪命为业。<a id="a-BO"></a>谓矫诳者心怀异谋多现不实邪命事故。<a id="a-BP"></a>此即贪痴一分为体。<a id="a-BQ"></a>离二无别诳相用故。<a id="a-BR"></a>云何为谄。<a id="a-BS"></a>为网他故矫设异仪险曲为性。<a id="a-BT"></a>能障不谄教诲为业。<a id="a-BU"></a>谓谄曲者为网帽他曲顺时宜矫设方便为取他意或藏己失。<a id="a-BV"></a>不任师友正教诲故。<a id="a-BW"></a>此亦贪痴一分为体。<a id="a-BX"></a>离二无别谄相用故。<a id="a-BY"></a>云何为害。<a id="a-BZ"></a>于诸有情心无悲愍损恼为性。<a id="a-Ba"></a>能障不害逼恼为业。<a id="a-Bb"></a>谓有害者逼恼他故。<a id="a-Bc"></a>此亦嗔恚一分为体。<a id="a-Bd"></a>离嗔无别害相用故。<a id="a-Be"></a>嗔害别相准善应说。<a id="a-Bf"></a>云何为憍。<a id="a-Bg"></a>于自盛事深生染着醉傲为性。<a id="a-Bh"></a>能障不憍染依为业。<a id="a-Bi"></a>谓憍醉者生长一切杂染法故。<a id="a-Bj"></a>此亦贪爱一分为体。<a id="a-Bk"></a>离贪无别憍相用故。<a id="a-Bl"></a>云何无惭。<a id="a-Bm"></a>不顾自法轻拒贤善为性。<a id="a-Bn"></a>能障碍惭生长恶行为业。<a id="a-Bo"></a>谓于自法无所顾者轻拒贤善不耻过恶。<a id="a-Bp"></a>障惭生长诸恶行故。<a id="a-Bq"></a>云何无愧。<a id="a-Br"></a>不顾世间崇重暴恶为性。<a id="a-Bs"></a>能障碍愧生长恶行为业。<a id="a-Bt"></a>谓于世间无所顾者崇重暴恶不耻过罪。<a id="a-Bu"></a>障愧生长诸恶行故。<a id="a-Bv"></a>不耻过恶是二通相。<a id="a-Bw"></a>故诸圣教假说为体。<a id="a-Bx"></a>若执不耻为二别相则应此二体无差别。<a id="a-By"></a>由斯二法应不俱生。<a id="a-Bz"></a>非受想等有此义故。<a id="a-C0"></a>若待自他立二别者应非实有。<a id="a-C1"></a>便违圣教。<a id="a-C2"></a>若许此二实而别起复违论说俱遍恶心。<a id="a-C3"></a>不善心时随缘何境皆有轻拒善及崇重恶义故。<a id="a-C4"></a>此二法俱遍恶心。<a id="a-C5"></a>所缘不异无别起失。<a id="a-C6"></a>然诸圣教说不顾自他者。<a id="a-C7"></a>自法名自世间名他。<a id="a-C8"></a>或即此中拒善崇恶。<a id="a-C9"></a>于己益损名自他故。<a id="a-CA"></a>而论说为贪等分者。<a id="a-CB"></a>是彼等流非即彼性。<a id="a-CC"></a>云何掉举。<a id="a-CD"></a>令心于境不寂静为性。<a id="a-CE"></a>能障行舍奢摩他为业。<a id="a-CF"></a>有义掉举贪一分摄。<a id="a-CG"></a>论唯说此是贪分故。<a id="a-CH"></a>此由忆昔乐事生故。<a id="a-CI"></a>有义掉举非唯贪摄。<a id="a-CJ"></a>论说掉举遍染心故。<a id="a-CK"></a>又掉举相谓不寂静。<a id="a-CL"></a>说是烦恼共相摄故。<a id="a-CM"></a>掉举离此无别相故。<a id="a-CN"></a>虽依一切烦恼假立。<a id="a-CO"></a>而贪位增说为贪分。<a id="a-CP"></a>有义掉举别有自性。<a id="a-CQ"></a>遍诸染心如不信等非说他分体便非实。<a id="a-CR"></a>勿不信等亦假有故。<a id="a-CS"></a>而论说为世俗有者。<a id="a-CT"></a>如睡眠等随他相说。<a id="a-CU"></a>掉举别相谓即嚣动。<a id="a-CV"></a>令俱生法不寂静故。<a id="a-CW"></a>若离烦恼无别此相不应别说障奢摩他。<a id="a-CX"></a>故不寂静非此别相。<a id="a-CY"></a>云何惛沈。<a id="a-CZ"></a>令心于境无堪任为性。<a id="a-Ca"></a>能障轻安毗钵舍那为业。<a id="a-Cb"></a>有义惛沈痴一分摄。<a id="a-Cc"></a>论唯说此是痴分故。<a id="a-Cd"></a>惛昧沉重是痴相故。<a id="a-Ce"></a>有义惛沈非但痴摄。<a id="a-Cf"></a>谓无堪任是惛沈相。<a id="a-Cg"></a>一切烦恼皆无堪任。<a id="a-Ch"></a>离此无别惛沈相故。<a id="a-Ci"></a>虽依一切烦恼假立而痴相增但说痴分。</p>
  <p id="aCj">有义惛沈别有自性。<a id="a-Ck"></a>虽名痴分而是等流。<a id="a-Cl"></a>如不信等非即痴摄。<a id="a-Cm"></a>随他相说名世俗有。<a id="a-Cn"></a>如睡眠等是实有性。<a id="a-Co"></a>惛沈别相。<a id="a-Cp"></a>谓即瞢重。<a id="a-Cq"></a>令俱生法无堪任故。<a id="a-Cr"></a>若离烦恼无别惛沈相。<a id="a-Cs"></a>不应别说障毗钵舍那。<a id="a-Ct"></a>故无堪任非此别相。<a id="a-Cu"></a>此与痴相有差别者。<a id="a-Cv"></a>谓痴于境迷闇为相。<a id="a-Cw"></a>正障无痴而非瞢重。<a id="a-Cx"></a>惛沈于境瞢重为相。<a id="a-Cy"></a>正障轻安而非迷闇。<a id="a-Cz"></a>云何不信。<a id="a-D0"></a>于实德能不忍乐欲心秽为性。<a id="a-D1"></a>能障净信惰依为业。<a id="a-D2"></a>谓不信者多懈怠故。<a id="a-D3"></a>不信三相翻信应知。<a id="a-D4"></a>然诸染法各有别相。<a id="a-D5"></a>唯此不信自相浑浊。<a id="a-D6"></a>复能浑浊余心心所。<a id="a-D7"></a>如极秽物自秽秽他。<a id="a-D8"></a>是故说此心秽为性。<a id="a-D9"></a>由不信故于实德能不忍乐欲。<a id="a-DA"></a>非别有性。<a id="a-DB"></a>若于余事邪忍乐欲是此因果。<a id="a-DC"></a>非此自性。<a id="a-DD"></a>云何懈怠。<a id="a-DE"></a>于善恶品修断事中懒惰为性。<a id="a-DF"></a>能障精进增染为业。<a id="a-DG"></a>谓懈怠者滋长染故。<a id="a-DH"></a>于诸染事而策勤者亦名懈怠。<a id="a-DI"></a>退善法故。<a id="a-DJ"></a>于无记事而策勤者于诸善品无进退故是欲胜解。<a id="a-DK"></a>非别有性。<a id="a-DL"></a>如于无记忍可乐欲非净非染无信不信。<a id="a-DM"></a>云何放逸。<a id="a-DN"></a>于染净品不能防修纵荡为性。<a id="a-DO"></a>障不放逸增恶损善所依为业。<a id="a-DP"></a>谓由懈怠及贪嗔痴不能防修染净品法。<a id="a-DQ"></a>总名放逸。<a id="a-DR"></a>非别有体。<a id="a-DS"></a>虽慢疑等亦有此能。<a id="a-DT"></a>而方彼四势用微劣障三善根遍策法故。<a id="a-DU"></a>推究此相如不放逸。<a id="a-DV"></a>云何失念。<a id="a-DW"></a>于诸所缘不能明记为性。<a id="a-DX"></a>能障正念散乱所依为业。<a id="a-DY"></a>谓失念者心散乱故。</p>
  <p id="aDZ">有义失念念一分摄。<a id="a-Da"></a>说是烦恼相应念故。<a id="a-Db"></a>有义失念痴一分摄。<a id="a-Dc"></a>瑜伽说此是痴分故。<a id="a-Dd"></a>痴令念失故名失念。<a id="a-De"></a>有义失念俱一分摄。<a id="a-Df"></a>由前二文影略说故。<a id="a-Dg"></a>论复说此遍染心故。<a id="a-Dh"></a>云何散乱。<a id="a-Di"></a>于诸所缘令心流荡为性。<a id="a-Dj"></a>能障正定恶慧所依为业。<a id="a-Dk"></a>谓散乱者发恶慧故。</p>
  <p id="aDl">有义散乱痴一分摄。<a id="a-Dm"></a>瑜伽说此是痴分故。<a id="a-Dn"></a>有义散乱贪嗔痴摄。<a id="a-Do"></a>集论等说是三分故。<a id="a-Dp"></a>说痴分者遍染心故。<a id="a-Dq"></a>谓贪嗔痴令心流荡胜余法故说为散乱。</p>
  <p id="aDr">有义散乱别有自体。<a id="a-Ds"></a>说三分者是彼等流。<a id="a-Dt"></a>如无惭等非即彼摄。<a id="a-Du"></a>随他相说名世俗有。<a id="a-Dv"></a>散乱别相谓即躁扰。<a id="a-Dw"></a>令俱生法皆流荡故。<a id="a-Dx"></a>若离彼三无别自体。<a id="a-Dy"></a>不应别说障三摩地。<a id="a-Dz"></a>掉举散乱二用何别。<a id="a-E0"></a>彼令易解此令易缘。<a id="a-E1"></a>虽一刹那解缘无易。<a id="a-E2"></a>而于相续有易义故。<a id="a-E3"></a>染污心时由掉乱力常应念念易解易缘。<a id="a-E4"></a>或由念等力所制伏如系猿猴。<a id="a-E5"></a>有暂时住故。<a id="a-E6"></a>掉与乱俱遍染心。<a id="a-E7"></a>云何不正知。<a id="a-E8"></a>于所观境谬解为性。<a id="a-E9"></a>能障正知毁犯为业。<a id="a-EA"></a>谓不正知者多所毁犯故。</p>
  <p id="aEB">有义不正知慧一分摄。<a id="a-EC"></a>说是烦恼相应慧故。<a id="a-ED"></a>有义不正知痴一分摄。<a id="a-EE"></a>瑜伽说此是痴分故。<a id="a-EF"></a>令知不正名不正知。<a id="a-EG"></a>有义不正知俱一分摄。<a id="a-EH"></a>由前二文影略说故。<a id="a-EI"></a>论复说此遍染心故。<a id="a-EJ"></a>与并及言显随烦恼非唯二十。<a id="a-EK"></a>杂事等说贪等多种随烦恼故。<a id="a-EL"></a>随烦恼名亦摄烦恼。<a id="a-EM"></a>是前烦恼等流性故。<a id="a-EN"></a>烦恼同类余染污法但名随烦恼。<a id="a-EO"></a>非烦恼摄故。<a id="a-EP"></a>唯说二十随烦恼者谓非烦恼。<a id="a-EQ"></a>唯染粗故。<a id="a-ER"></a>此余染法或此分位或此等流。<a id="a-ES"></a>皆此所摄随其类别如理应知。<a id="a-ET"></a>如是二十随烦恼中。<a id="a-EU"></a>小十大三定是假有。<a id="a-EV"></a>无惭无愧不信懈怠定是实有。<a id="a-EW"></a>教理成故。<a id="a-EX"></a>掉举惛沈散乱三种。</p>
  <p id="aEY">有义是假。<a id="a-EZ"></a>有义是实。<a id="a-Ea"></a>所引理教如前应知。<a id="a-Eb"></a>二十皆通俱生分别。<a id="a-Ec"></a>随二烦恼势力起故。<a id="a-Ed"></a>此二十中小十展转定不俱起。<a id="a-Ee"></a>互相违故。<a id="a-Ef"></a>行相粗猛各为主故。<a id="a-Eg"></a>中二一切不善心俱。<a id="a-Eh"></a>随应皆得小大俱起。<a id="a-Ei"></a>论说大八遍诸染心。<a id="a-Ej"></a>展转小中皆容俱起。<a id="a-Ek"></a>有处说六遍染心者惛掉增时不俱起故。<a id="a-El"></a>有处但说五遍染者以惛掉等违唯善故。<a id="a-Em"></a>此唯染故非第八俱。<a id="a-En"></a>第七识中唯有大八。<a id="a-Eo"></a>取舍差别如上应知。<a id="a-Ep"></a>第六识俱容有一切。<a id="a-Eq"></a>小十粗猛五识中无。<a id="a-Er"></a>中大相通五识容有。<a id="a-Es"></a>由斯中大五受相应。<a id="a-Et"></a>有我小十除三。<a id="a-Eu"></a>忿等唯喜忧舍三受相应。<a id="a-Ev"></a>谄诳憍三四俱除苦。</p>
  <p id="aEw">有义忿等四俱除乐。<a id="a-Ex"></a>谄诳憍三五受俱起。<a id="a-Ey"></a>意有苦受前已说故。<a id="a-Ez"></a>此受俱相如烦恼说。<a id="a-F0"></a>实义如是若随粗相忿恨恼嫉害忧舍俱。<a id="a-F1"></a>覆悭喜舍余三增乐。<a id="a-F2"></a>中大随粗亦如实义。<a id="a-F3"></a>如是二十与别境五皆容俱起不相违故。<a id="a-F4"></a>染念染慧虽非念慧俱。<a id="a-F5"></a>而痴分者亦得相应故。<a id="a-F6"></a>念亦缘现曾习类境。<a id="a-F7"></a>忿亦得缘刹那过去故。<a id="a-F8"></a>忿与念亦得相应。<a id="a-F9"></a>染定起时心亦躁扰。<a id="a-FA"></a>故乱与定相应无失。<a id="a-FB"></a>中二大八十烦恼俱。<a id="a-FC"></a>小十定非见疑俱起。<a id="a-FD"></a>此相粗动彼审细故。<a id="a-FE"></a>忿等五法容慢痴俱。<a id="a-FF"></a>非贪恚并是嗔分故。<a id="a-FG"></a>悭痴慢俱非贪嗔并是贪分故。<a id="a-FH"></a>憍唯痴俱。<a id="a-FI"></a>与慢解别是贪分故。<a id="a-FJ"></a>覆诳与谄贪痴慢俱。<a id="a-FK"></a>行相无违贪痴分故。<a id="a-FL"></a>小七中二唯不善摄。<a id="a-FM"></a>小三大八亦通无记。<a id="a-FN"></a>小七中二唯欲界摄。<a id="a-FO"></a>诳谄欲色。<a id="a-FP"></a>余通三界。<a id="a-FQ"></a>生在下地容起上十一。<a id="a-FR"></a>耽定于他起憍诳谄故。<a id="a-FS"></a>若生上地起下后十。<a id="a-FT"></a>邪见爱俱容起彼故。<a id="a-FU"></a>小十生上无由起下。<a id="a-FV"></a>非正润生及谤灭故。<a id="a-FW"></a>中二大八下亦缘上。<a id="a-FX"></a>上缘贪等相应起故。</p>
  <p id="aFY">有义小十下不缘上。<a id="a-FZ"></a>行相粗近不远取故。<a id="a-Fa"></a>有义嫉等亦得缘上。<a id="a-Fb"></a>于胜地法生嫉等故。<a id="a-Fc"></a>大八谄诳上亦缘下。<a id="a-Fd"></a>下缘慢等相应起故。<a id="a-Fe"></a>梵于释子起谄诳故。<a id="a-Ff"></a>憍不缘下非所恃故。<a id="a-Fg"></a>二十皆非学无学摄。<a id="a-Fh"></a>此但是染彼唯净故。<a id="a-Fi"></a>后十唯通见修所断。<a id="a-Fj"></a>与二烦恼相应起故。<a id="a-Fk"></a>见所断者随迷谛相或总或别烦恼俱生。<a id="a-Fl"></a>故随所应皆通四谛。<a id="a-Fm"></a>迷谛亲疏等皆如烦恼说。<a id="a-Fn"></a>前十有义唯修所断。<a id="a-Fo"></a>缘粗事境任运生故。</p>
  <p id="aFp">有义亦通见修所断。<a id="a-Fq"></a>依二烦恼势力起故。<a id="a-Fr"></a>缘他见等生忿等故。<a id="a-Fs"></a>见所断者随所应缘总别惑力皆通四谛。<a id="a-Ft"></a>此中有义忿等但缘迷谛惑生非亲迷谛。<a id="a-Fu"></a>行相粗浅不深取故。</p>
  <p id="aFv">有义嫉等亦亲迷谛。<a id="a-Fw"></a>于灭道等生嫉等故。<a id="a-Fx"></a>然忿等十但缘有事。<a id="a-Fy"></a>要记本质方得生故。<a id="a-Fz"></a>缘有漏等准上应知。</p>
 </body>
</html>