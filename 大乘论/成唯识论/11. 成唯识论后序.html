<!doctype html>
<html id="z3IBVVnzo" data-ver="207">
 <head>
  <meta charset="utf-8">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">成唯识论后序</h1>
  <p id="a2">吴兴沈玄明撰</p>
  <p id="a3">原夫。<a id="a-4"></a>觉海澄玄。<a id="a-5"></a>涵万流而浚宗极。<a id="a-6"></a>神几阐妙。<a id="a-7"></a>被众象而凝至真。<a id="a-8"></a>朗慧日而镜六幽。<a id="a-9"></a>泄慈云而清八宇。<a id="a-A"></a>演一音而悬解。<a id="a-B"></a>逸三乘以遐骛。<a id="a-C"></a>体陈如之半器。<a id="a-D"></a>津有有于鹿园。<a id="a-E"></a>照善现之满机。<a id="a-F"></a>绎空空于鹫岭。<a id="a-G"></a>虽绝尘于常断。<a id="a-H"></a>讵遗筌于有空。<a id="a-I"></a>显无上之灵宗。<a id="a-J"></a>凝中道于兹教。<a id="a-K"></a>逮金河灭景。<a id="a-L"></a>派淳源而不追。<a id="a-M"></a>玉牒霏华。<a id="a-N"></a>绪浇风而竞扇。<a id="a-O"></a>于是二十八见迷。<a id="a-P"></a>桑雁于五天。<a id="a-Q"></a>一十六师乱。<a id="a-R"></a>云牛于四主。<a id="a-S"></a>半千将圣。<a id="a-T"></a>兹惟世亲寔贤劫之应真。<a id="a-U"></a>晦生知以提化。<a id="a-V"></a>飞光毓彩诞映资灵。<a id="a-W"></a>曜常明于八蕴。<a id="a-X"></a>藻初情于六足。<a id="a-Y"></a>秀谈芝于俱舍。<a id="a-Z"></a>摽说有之余宗。<a id="a-a"></a>摄玄波于大乘。<a id="a-b"></a>贲研空之至理。<a id="a-c"></a>化方升而照极。<a id="a-d"></a>湛冲一于斯颂。<a id="a-e"></a>唯识三十偈者。<a id="a-f"></a>世亲归根之遗制也。<a id="a-g"></a>理韬渊海。<a id="a-h"></a>泛浮境于荣河。<a id="a-i"></a>义郁烟飙。<a id="a-j"></a>丽虹章于玄圃。<a id="a-k"></a>言含万象。<a id="a-l"></a>字苞千训。<a id="a-m"></a>妙旨天逸。<a id="a-n"></a>邃彩星华。<a id="a-o"></a>幽绪未宣。<a id="a-p"></a>冥神绝境。<a id="a-q"></a>孤明敛映。<a id="a-r"></a>秘思潜津。<a id="a-s"></a>后有护法安慧等十大菩萨。<a id="a-t"></a>韫玄珠于八藏。<a id="a-u"></a>耸层构于四围。<a id="a-v"></a>宅照二因。<a id="a-w"></a>栖清三观。<a id="a-x"></a>升晖十地。<a id="a-y"></a>澄智水以润贤林。<a id="a-z"></a>邻几七觉。<a id="a-10"></a>皎行月而开重夜。<a id="a-11"></a>优柔芳烈。<a id="a-12"></a>景躅前修。<a id="a-13"></a>箭涌泉言。<a id="a-14"></a>风飞宝思。<a id="a-15"></a>咸观本颂。<a id="a-16"></a>各裁斯释。<a id="a-17"></a>名曰成唯识论。<a id="a-18"></a>或名净唯识论。<a id="a-19"></a>空心外之二取。<a id="a-1A"></a>息滞有之迷涂。<a id="a-1B"></a>有识内之一心。<a id="a-1C"></a>遣归空之妄执。<a id="a-1D"></a>晦斯心境。<a id="a-1E"></a>苦海所以长沦。<a id="a-1F"></a>悟彼有空。<a id="a-1G"></a>觉岸于焉高蹈。<a id="a-1H"></a>九十外道。<a id="a-1I"></a>乱风辙而靡星旗。<a id="a-1J"></a>十八小乘。<a id="a-1K"></a>轫羬轩而扶龙毂。<a id="a-1L"></a>穷神体妙。<a id="a-1M"></a>诣赜探机。<a id="a-1N"></a>精贯十支。<a id="a-1O"></a>洞该九分。<a id="a-1P"></a>顾十翼而搏仙羽。<a id="a-1Q"></a>俯九流以浚琼波。<a id="a-1R"></a>尽邃理之希微。<a id="a-1S"></a>阐法王之奥典。<a id="a-1T"></a>称谓双绝。<a id="a-1U"></a>筌象兼忘。<a id="a-1V"></a>曜灵景于西申。<a id="a-1W"></a>閟虹光于震旦。<a id="a-1X"></a>济物弘道。<a id="a-1Y"></a>眇归宗德。<a id="a-1Z"></a>粤若大和上三藏法师玄奘。<a id="a-1a"></a>体睿舍真。<a id="a-1b"></a>履仁翔慧。<a id="a-1c"></a>九门禅宴。<a id="a-1d"></a>证静于融山。<a id="a-1e"></a>八万玄津。<a id="a-1f"></a>腾流于委海。<a id="a-1g"></a>叠金墙而月曜。<a id="a-1h"></a>峻玉宇而霞骞。<a id="a-1i"></a>轶芳粹于澄兰。<a id="a-1j"></a>孕风华于龙翼。<a id="a-1k"></a>悼微言之匿彩。<a id="a-1l"></a>嗟大义之沦晖。<a id="a-1m"></a>用启誓言。<a id="a-1n"></a>肆兹遥践泳祥河之辍水。<a id="a-1o"></a>攀宝树之低枝。<a id="a-1p"></a>循镂杠以神游。<a id="a-1q"></a>[跳-兆+蘭]霙峰而安步。<a id="a-1r"></a>升紫阶而证道。<a id="a-1s"></a>瞰玄影以严因。<a id="a-1t"></a>采奥观奇。<a id="a-1u"></a>徒苍龙于二纪。<a id="a-1v"></a>缄檀篆贝。<a id="a-1w"></a>旋白马于三秦。<a id="a-1x"></a>我。</p>
  <p id="a1y">大唐庆表金轮。<a id="a-1z"></a>祯资枢电。<a id="a-20"></a>奄大千而光宅。<a id="a-21"></a>御六辩以天飞。<a id="a-22"></a>神化潜通。<a id="a-23"></a>九仙賮宝玄猷旁阐。<a id="a-24"></a>百灵耸职。<a id="a-25"></a>凝旒邃拱。<a id="a-26"></a>沓通梦于霄晖。<a id="a-27"></a>掞组摛华。<a id="a-28"></a>焕腾文以幽赞。<a id="a-29"></a>爰降纶旨。<a id="a-2A"></a>溥令翻译。</p>
  <p id="a2B">敕尚书左仆射燕国公于志宁。<a id="a-2C"></a>中书令高阳公许敬宗等润色。<a id="a-2D"></a>沙门释神泰等证义。<a id="a-2E"></a>沙门释靖迈等质文。<a id="a-2F"></a>肇自贞观十九年终于显庆之末。<a id="a-2G"></a>部将六十。<a id="a-2H"></a>卷出一千。<a id="a-2I"></a>韬轶蓬莱。<a id="a-2J"></a>池湟环渤。<a id="a-2K"></a>载隆法宝。<a id="a-2L"></a>大启群迷。<a id="a-2M"></a>颂德序经。<a id="a-2N"></a>并纡宸藻。<a id="a-2O"></a>玄风之盛。<a id="a-2P"></a>未之前闻。<a id="a-2Q"></a>粤以显庆四年龙栖协洽。<a id="a-2R"></a>玄英应序。<a id="a-2S"></a>厥闰惟阳。<a id="a-2T"></a>糅兹十释四千五百颂。<a id="a-2U"></a>汇聚群分。<a id="a-2V"></a>各遵其本。<a id="a-2W"></a>合为一部。<a id="a-2X"></a>勒成十卷。<a id="a-2Y"></a>月穷于纪。<a id="a-2Z"></a>铨综云毕。<a id="a-2a"></a>精括诂训。<a id="a-2b"></a>研详夷夏。<a id="a-2c"></a>调惊韶律。<a id="a-2d"></a>藻掞天[這-言+(序-予+手)]。<a id="a-2e"></a>白凤甄奇。<a id="a-2f"></a>紫微呈瑞。<a id="a-2g"></a>遂使文同义异。<a id="a-2h"></a>若一师之制焉。<a id="a-2i"></a>斯则古圣今贤。<a id="a-2j"></a>其揆一也。<a id="a-2k"></a>三藏弟子基鼎族高门。<a id="a-2l"></a>玉田华胄。<a id="a-2m"></a>壮年味道。<a id="a-2n"></a>绮日参玄。<a id="a-2o"></a>业峻林远。<a id="a-2p"></a>识清云镜。<a id="a-2q"></a>闲仪玉莹。<a id="a-2r"></a>陵道邃而澄明。<a id="a-2s"></a>逸韵兰芳。<a id="a-2t"></a>掩法汰而飞辩。<a id="a-2u"></a>绪仙音于八梵。<a id="a-2v"></a>舞霄鹤以翔祯。<a id="a-2w"></a>摛丽范于九章。<a id="a-2x"></a>影桐鸾而绚藻。<a id="a-2y"></a>升光译侣。<a id="a-2z"></a>俯潜睿而融晖。<a id="a-30"></a>登彩义徒。<a id="a-31"></a>顾猷畅而高视。<a id="a-32"></a>秀初昕之琁景。<a id="a-33"></a>晋烛玄儒。<a id="a-34"></a>矫弥天之绝翰。<a id="a-35"></a>腾迈真俗。<a id="a-36"></a>亲承四辩。<a id="a-37"></a>言奖三明。<a id="a-38"></a>疏发户牖。<a id="a-39"></a>液导津涉。<a id="a-3A"></a>缋功资素。<a id="a-3B"></a>通理寄神。<a id="a-3C"></a>综其纲领。<a id="a-3D"></a>甄其品第。<a id="a-3E"></a>兼撰义疏。<a id="a-3F"></a>传之后学。<a id="a-3G"></a>庶教蟠黄陆。<a id="a-3H"></a>跨合璧于龟畴。<a id="a-3I"></a>祥浮紫宫。<a id="a-3J"></a>掩连珠于麟籀。<a id="a-3K"></a>式罄庸謏叙其宗致云。</p>
 </body>
</html>