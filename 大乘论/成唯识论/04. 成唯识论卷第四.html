<!doctype html>
<html id="z3IBVVdzh" data-ver="930">
 <head>
  <meta charset="utf-8">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">成唯识论卷第四</h1>
  <p id="a2">又契经说一切有情皆依食住。<a id="a-3"></a>若无此识彼识食体不应有故。<a id="a-4"></a>谓契经说食有四种。<a id="a-5"></a>一者段食变坏为相。<a id="a-6"></a>谓欲界系香味触三于变坏时能为食事。<a id="a-7"></a>由此色处非段食摄。<a id="a-8"></a>以变坏时色无用故。<a id="a-9"></a>二者触食触境为相。<a id="a-A"></a>谓有漏触才取境时摄受喜等能为食事。<a id="a-B"></a>此触虽与诸识相应。<a id="a-C"></a>属六识者食义偏胜。<a id="a-D"></a>触粗显境摄受喜乐及顺益舍资养胜故。<a id="a-E"></a>三意思食希望为相。<a id="a-F"></a>谓有漏思与欲俱转。<a id="a-G"></a>希可爱境能为食事。<a id="a-H"></a>此思虽与诸识相应。<a id="a-I"></a>属意识者食义偏胜。<a id="a-J"></a>意识于境希望胜故。<a id="a-K"></a>四者识食执持为相。<a id="a-L"></a>谓有漏识由段触思势力增长能为食事。<a id="a-M"></a>此识虽通诸识自体。<a id="a-N"></a>而第八识食义偏胜。<a id="a-O"></a>一类相续执持胜故。<a id="a-P"></a>由是集论说此四食三蕴五处十一界摄。<a id="a-Q"></a>此四能持有情身命令不坏断故名为食。<a id="a-R"></a>段食唯于欲界有用。<a id="a-S"></a>触意思食虽遍三界而依识转随识有无。<a id="a-T"></a>眼等转识有间有转。<a id="a-U"></a>非遍恒时能持身命。<a id="a-V"></a>谓无心定睡眠闷绝无想天中有间断故。<a id="a-W"></a>设有心位随所依缘性界地等有转易故。<a id="a-X"></a>于持身命非遍非恒。<a id="a-Y"></a>诸有执无第八识者依何等食经作是言。<a id="a-Z"></a>一切有情皆依食住。<a id="a-a"></a>非无心位过去未来识等为食。<a id="a-b"></a>彼非现常如空花等无体用故。<a id="a-c"></a>设有体用非现在摄如虚空等非食性故。<a id="a-d"></a>亦不可说入定心等与无心位有情为食。<a id="a-e"></a>住无心时彼已灭故。<a id="a-f"></a>过去非食已极成故。<a id="a-g"></a>又不可说无想定等不相应行即为彼食。<a id="a-h"></a>段等四食所不摄故。<a id="a-i"></a>不相应法非实有故。<a id="a-j"></a>有执灭定等犹有第六识于彼有情能为食事。<a id="a-k"></a>彼执非理后当广破。<a id="a-l"></a>又彼应说生上二界无漏心时以何为食。<a id="a-m"></a>无漏识等破坏有故。<a id="a-n"></a>于彼身命不可为食。<a id="a-o"></a>亦不可执无漏识中有有漏种能为彼食。<a id="a-p"></a>无漏识等犹如涅槃。<a id="a-q"></a>不能执持有漏种故。<a id="a-r"></a>复不可说上界有情身命相持即互为食。<a id="a-s"></a>四食不摄彼身命故。<a id="a-t"></a>又无色无身命无能持故。<a id="a-u"></a>众同分等无实体故。<a id="a-v"></a>由此定知。<a id="a-w"></a>异诸转识有异熟识。<a id="a-x"></a>一类恒遍执持身命令不坏断。<a id="a-y"></a>世尊依此故作是言。<a id="a-z"></a>一切有情皆依食住。<a id="a-10"></a>唯依取蕴建立有情。<a id="a-11"></a>佛无有漏非有情摄。<a id="a-12"></a>说为有情依食住者当知皆依示现而说。<a id="a-13"></a>既异熟识是胜食性。<a id="a-14"></a>彼识即是此第八识。</p>
  <p id="a15">又契经说住灭定者身语心行无不皆灭。<a id="a-16"></a>而寿不灭亦不离暖。<a id="a-17"></a>根无变坏。<a id="a-18"></a>识不离身。<a id="a-19"></a>若无此识住灭定者。<a id="a-1A"></a>不离身识不应有故。<a id="a-1B"></a>谓眼等识行相粗动。<a id="a-1C"></a>于所缘境起必劳虑。<a id="a-1D"></a>厌患彼故暂求止息渐次伏除至都尽位。<a id="a-1E"></a>依此位立住灭定者。<a id="a-1F"></a>故此定中彼识皆灭。<a id="a-1G"></a>若不许有微细一类恒遍执持寿等识在。<a id="a-1H"></a>依何而说识不离身。<a id="a-1I"></a>若谓后时彼识还起如隔日疟名不离身。<a id="a-1J"></a>是则不应说心行灭。<a id="a-1K"></a>识与想等起灭同故。<a id="a-1L"></a>寿暖诸根应亦如识便成大过。<a id="a-1M"></a>故应许识如寿暖等实不离身。<a id="a-1N"></a>又此位中若全无识应如瓦砾非有情数。<a id="a-1O"></a>岂得说为住灭定者。<a id="a-1P"></a>又异熟识此位若无。<a id="a-1Q"></a>谁能执持诸根寿暖。<a id="a-1R"></a>无执持故皆应坏灭。<a id="a-1S"></a>犹如死尸便无寿等。<a id="a-1T"></a>既尔后识必不还生。<a id="a-1U"></a>说不离身彼何所属。<a id="a-1V"></a>诸异熟识舍此身已。<a id="a-1W"></a>离识余身无重生故。<a id="a-1X"></a>又若此位无持种识。<a id="a-1Y"></a>后识无种如何得生。<a id="a-1Z"></a>过去未来不相应法非实有体已极成故。<a id="a-1a"></a>诸色等法离识皆无。<a id="a-1b"></a>受熏持种亦已遮故。<a id="a-1c"></a>然灭定等无心位中如有心位定实有识。<a id="a-1d"></a>具根寿暖有情摄故。<a id="a-1e"></a>由斯理趣住灭定者。<a id="a-1f"></a>决定有识实不离身。<a id="a-1g"></a>若谓此位有第六识名不离身亦不应理。<a id="a-1h"></a>此定亦名无心定故。<a id="a-1i"></a>若无五识名无心者。<a id="a-1j"></a>应一切定皆名无心。<a id="a-1k"></a>诸定皆无五识身故。<a id="a-1l"></a>意识摄在六转识中。<a id="a-1m"></a>如五识身灭定非有。<a id="a-1n"></a>或此位识行相所缘不可知故。<a id="a-1o"></a>如寿暖等非第六识。<a id="a-1p"></a>若此位有行相所缘可知识者。<a id="a-1q"></a>应如余位非此位摄。<a id="a-1r"></a>本为止息行相所缘可了知识入此定故。<a id="a-1s"></a>又若此位有第六识彼心所法为有为无。<a id="a-1t"></a>若有心所经不应言住此定者心行皆灭。<a id="a-1u"></a>又不应名灭受想定。<a id="a-1v"></a>此定加行但厌受想故此定中唯受想灭。<a id="a-1w"></a>受想二法资助心强。<a id="a-1x"></a>诸心所中独名心行。<a id="a-1y"></a>说心行灭何所相违。<a id="a-1z"></a>无想定中应唯想灭。<a id="a-20"></a>但厌想故然汝不许。<a id="a-21"></a>既唯受想资助心强此二灭时心亦应灭。<a id="a-22"></a>如身行灭而身犹在。<a id="a-23"></a>宁要责心令同行灭。<a id="a-24"></a>若尔语行寻伺灭时语应不灭而非所许。<a id="a-25"></a>然行于法有遍非遍。<a id="a-26"></a>遍行灭时法定随灭。<a id="a-27"></a>非遍行灭法或犹在。<a id="a-28"></a>非遍行者谓入出息。<a id="a-29"></a>见息灭时身犹在故。<a id="a-2A"></a>寻伺于语是遍行摄。<a id="a-2B"></a>彼若灭时语定无故。<a id="a-2C"></a>受想于心亦遍行摄。<a id="a-2D"></a>许如思等大地法故。<a id="a-2E"></a>受想灭时心定随灭。<a id="a-2F"></a>如何可说彼灭心在。<a id="a-2G"></a>又许思等是大地法灭受想时彼亦应灭。<a id="a-2H"></a>既尔信等此位亦无。<a id="a-2I"></a>非遍行灭余可在故。<a id="a-2J"></a>如何可言有余心所。<a id="a-2K"></a>既许思等此位非无受想应然。<a id="a-2L"></a>大地法故。<a id="a-2M"></a>又此定中若有思等亦应有触。<a id="a-2N"></a>余心所法无不皆依触力生故。<a id="a-2O"></a>若许有触亦应有受。<a id="a-2P"></a>触缘受故。<a id="a-2Q"></a>既许有受想亦应生。<a id="a-2R"></a>不相离故。<a id="a-2S"></a>如受缘爱非一切受皆能起爱。<a id="a-2T"></a>故触缘受非一切触皆能生受。<a id="a-2U"></a>由斯所难其理不成。<a id="a-2V"></a>彼救不然有差别故。<a id="a-2W"></a>谓佛自简唯无明触所生诸受为缘生爱。<a id="a-2X"></a>曾无有处简触生受。<a id="a-2Y"></a>故若有触必有受生。<a id="a-2Z"></a>受与想俱其理决定。<a id="a-2a"></a>或应如余位受想亦不灭。<a id="a-2b"></a>执此位中有思等故。<a id="a-2c"></a>许便违害心行灭言。<a id="a-2d"></a>亦不得成灭受想定。<a id="a-2e"></a>若无心所识亦应无。<a id="a-2f"></a>不见余心离心所故。<a id="a-2g"></a>余遍行灭法随灭故。<a id="a-2h"></a>受等应非大地法故。<a id="a-2i"></a>此识应非相应法故。<a id="a-2j"></a>许则应无所依缘等。<a id="a-2k"></a>如色等法亦非心故。<a id="a-2l"></a>又契经说意法为缘生于意识。<a id="a-2m"></a>三和合触与触俱起有受想思。<a id="a-2n"></a>若此定中有意识者。<a id="a-2o"></a>三和合故必应有触。<a id="a-2p"></a>触既定与受想思俱。<a id="a-2q"></a>如何有识而无心所。<a id="a-2r"></a>若谓余时三和有力成触生触能起受等。<a id="a-2s"></a>由此定前厌患心所故在定位三事无能不成生触亦无受等。<a id="a-2t"></a>若尔应名灭心所定。<a id="a-2u"></a>如何但说灭受想耶。<a id="a-2v"></a>若谓厌时唯厌受想。<a id="a-2w"></a>此二灭故心所皆灭。<a id="a-2x"></a>依前所厌以立定名。<a id="a-2y"></a>既尔此中心亦应灭。<a id="a-2z"></a>所厌俱故如余心所。<a id="a-30"></a>不尔如何名无心定。<a id="a-31"></a>又此定位意识是何。<a id="a-32"></a>不应是染或无记性。<a id="a-33"></a>诸善定中无此事故。<a id="a-34"></a>余染无记心必有心所故。<a id="a-35"></a>不应厌善起染等故。<a id="a-36"></a>非求寂静翻起散故。<a id="a-37"></a>若谓是善。<a id="a-38"></a>相应善故。<a id="a-39"></a>应无贪等善根相应。<a id="a-3A"></a>此心不应是自性善或胜义善。<a id="a-3B"></a>违自宗故非善根等及涅槃故。<a id="a-3C"></a>若谓此心是等起善。<a id="a-3D"></a>加行善根所引发故。<a id="a-3E"></a>理亦不然违自宗故。<a id="a-3F"></a>如余善心非等起故。<a id="a-3G"></a>善心无间起三性心。<a id="a-3H"></a>如何善心由前等起。<a id="a-3I"></a>故心是善由相应力。<a id="a-3J"></a>既尔必与善根相应。<a id="a-3K"></a>宁说此心独无心所。<a id="a-3L"></a>故无心所心亦应无。<a id="a-3M"></a>如是推征眼等转识于灭定位非不离身。<a id="a-3N"></a>故契经言不离身者。<a id="a-3O"></a>彼识即是此第八识。</p>
  <p id="a3P">入灭定时不为止息此极寂静执持识故。<a id="a-3Q"></a>无想等位类此应知。</p>
  <p id="a3R">又契经说心杂染故有情杂染。<a id="a-3S"></a>心清净故有情清净。<a id="a-3T"></a>若无此识彼染净心不应有故。<a id="a-3U"></a>谓染净法以心为本。<a id="a-3V"></a>因心而生依心住故。<a id="a-3W"></a>心受彼熏持彼种故。<a id="a-3X"></a>然杂染法略有三种。<a id="a-3Y"></a>烦恼业果种类别故。<a id="a-3Z"></a>若无此识持烦恼种界地往还无染心后诸烦恼起皆应无因。<a id="a-3a"></a>余法不能持彼种故。<a id="a-3b"></a>过去未来非实有故。<a id="a-3c"></a>若诸烦恼无因而生。<a id="a-3d"></a>则无三乘学无学果。<a id="a-3e"></a>诸已断者皆应起故。<a id="a-3f"></a>若无此识持业果种。<a id="a-3g"></a>界地往还异类法后。<a id="a-3h"></a>诸业果起亦应无因。<a id="a-3i"></a>余种余因前已遮故。<a id="a-3j"></a>若诸业果无因而生。<a id="a-3k"></a>入无余依涅槃界已。<a id="a-3l"></a>三界业果还复应生。<a id="a-3m"></a>烦恼亦应无因生故。<a id="a-3n"></a>又行缘识应不得成。<a id="a-3o"></a>转识受熏前已遮故。<a id="a-3p"></a>结生染识非行感故。<a id="a-3q"></a>应说名色行为缘故。<a id="a-3r"></a>时分悬隔无缘义故。<a id="a-3s"></a>此不成故后亦不成。<a id="a-3t"></a>诸清净法亦有三种。<a id="a-3u"></a>世出世道断果别故。<a id="a-3v"></a>若无此识持世出世清净道种。<a id="a-3w"></a>异类心后起彼净法皆应无因。<a id="a-3x"></a>所执余因前已破故。<a id="a-3y"></a>若二净道无因而生。<a id="a-3z"></a>入无余依涅槃界已。<a id="a-40"></a>彼二净道还复应生。<a id="a-41"></a>所依亦应无因生故。<a id="a-42"></a>又出世道初不应生。<a id="a-43"></a>无法持彼法尔种故。<a id="a-44"></a>有漏类别非彼因故。<a id="a-45"></a>无因而生非释种故。<a id="a-46"></a>初不生故后亦不生。<a id="a-47"></a>是则应无三乘道果。<a id="a-48"></a>若无此识持烦恼种。<a id="a-49"></a>转依断果亦不得成。<a id="a-4A"></a>谓道起时现行烦恼及彼种子俱非有故。<a id="a-4B"></a>染净二心不俱起故。<a id="a-4C"></a>道相应心不持彼种。<a id="a-4D"></a>自性相违如涅槃故。<a id="a-4E"></a>去来得等非实有故。<a id="a-4F"></a>余法持种理不成故。<a id="a-4G"></a>既无所断能断亦无。<a id="a-4H"></a>依谁由谁而立断果。<a id="a-4I"></a>若由道力后惑不生立断果者。<a id="a-4J"></a>则初道起应成无学。<a id="a-4K"></a>后诸烦恼皆已无因。<a id="a-4L"></a>永不生故。<a id="a-4M"></a>许有此识一切皆成。<a id="a-4N"></a>唯此能持染净种故。<a id="a-4O"></a>证此识有理趣无边。<a id="a-4P"></a>恐厌繁文略述纲要。<a id="a-4Q"></a>别有此识教理显然。<a id="a-4R"></a>诸有智人应深信受。<a id="a-4S"></a>如是已说初能变相。<a id="a-4T"></a>第二能变其相云何。<a id="a-4U"></a>颂曰。</p>
  <p id="a4V">次第二能变　　是识名末那</p>
  <p id="a4W">依彼转缘彼　　思量为性相</p>
  <p id="a4X">四烦恼常俱　　谓我痴我见</p>
  <p id="a4Y">并我慢我爱　　及余触等俱</p>
  <p id="a4Z">有覆无记摄　　随所生所系</p>
  <p id="a4a">阿罗汉灭定　　出世道无有</p>
  <p id="a4b">论曰。<a id="a-4c"></a>次初异熟能变识后应辩思量能变识相。<a id="a-4d"></a>是识圣教别名末那。<a id="a-4e"></a>恒审思量胜余识故。<a id="a-4f"></a>此名何异第六意识。<a id="a-4g"></a>此持业释如藏识名。<a id="a-4h"></a>识即意故。<a id="a-4i"></a>彼依主释。<a id="a-4j"></a>如眼识等。<a id="a-4k"></a>识异意故。<a id="a-4l"></a>然诸圣教恐此滥彼故于第七但立意名。<a id="a-4m"></a>又标意名为简心识。<a id="a-4n"></a>积集了别劣余识故。<a id="a-4o"></a>或欲显此与彼意识为近所依故但名意。<a id="a-4p"></a>依彼转者显此所依。<a id="a-4q"></a>彼谓即前初能变识。<a id="a-4r"></a>圣说此识依藏识故。<a id="a-4s"></a>有义此意以彼识种而为所依。<a id="a-4t"></a>非彼现识。<a id="a-4u"></a>此无间断不假现识为俱有依方得生故。<a id="a-4v"></a>有义此意以彼识种及彼现识俱为所依。<a id="a-4w"></a>虽无间断而有转易名转识故。<a id="a-4x"></a>必假现识为俱有依方得生故。<a id="a-4y"></a>转谓流转。<a id="a-4z"></a>显示此识恒依彼识取所缘故。</p>
  <p id="a50">诸心心所皆有所依。<a id="a-51"></a>然彼所依总有三种。<a id="a-52"></a>一因缘依。<a id="a-53"></a>谓自种子。<a id="a-54"></a>诸有为法皆托此依。<a id="a-55"></a>离自因缘必不生故。<a id="a-56"></a>二增上缘依。<a id="a-57"></a>谓内六处。<a id="a-58"></a>诸心心所皆托此依。<a id="a-59"></a>离俱有根必不转故。<a id="a-5A"></a>三等无间缘依。<a id="a-5B"></a>谓前灭意。<a id="a-5C"></a>诸心心所皆托此依。<a id="a-5D"></a>离开导根必不起故。<a id="a-5E"></a>唯心心所具三所依名有所依非所余法。<a id="a-5F"></a>初种子依有作是说。<a id="a-5G"></a>要种灭已现果方生。<a id="a-5H"></a>无种已生集论说故。<a id="a-5I"></a>种与芽等不俱有故。<a id="a-5J"></a>有义彼说为证不成。<a id="a-5K"></a>彼依引生后种说故。<a id="a-5L"></a>种生芽等非胜义故。<a id="a-5M"></a>种灭芽生非极成故。<a id="a-5N"></a>焰炷同时互为因故。<a id="a-5O"></a>然种自类因果不俱。<a id="a-5P"></a>种现相生决定俱有。<a id="a-5Q"></a>故瑜伽说无常法与他性为因。<a id="a-5R"></a>亦与后念自性为因。<a id="a-5S"></a>是因缘义。<a id="a-5T"></a>自性言显种子自类前为后因。<a id="a-5U"></a>他性言显种与现行互为因义。<a id="a-5V"></a>摄大乘论亦作是说。<a id="a-5W"></a>藏识染法互为因缘。<a id="a-5X"></a>犹如束芦俱时而有。<a id="a-5Y"></a>又说种子与果必俱。<a id="a-5Z"></a>故种子依定非前后。<a id="a-5a"></a>设有处说种果前后应知皆是随转理门。<a id="a-5b"></a>如是八识及诸心所定各别有种子所依。<a id="a-5c"></a>次俱有依有作是说。<a id="a-5d"></a>眼等五识意识为依。<a id="a-5e"></a>此现起时必有彼故。<a id="a-5f"></a>无别眼等为俱有依。<a id="a-5g"></a>眼等五根即种子故。<a id="a-5h"></a>二十唯识伽他中言。</p>
  <p id="a5i">识从自种生　　似境相而转</p>
  <p id="a5j">为成内外处　　佛说彼为十</p>
  <p id="a5k">彼颂意说。<a id="a-5l"></a>世尊为成十二处故。<a id="a-5m"></a>说五识种为眼等根。<a id="a-5n"></a>五识相分为色等境。<a id="a-5o"></a>故眼等根即五识种。<a id="a-5p"></a>观所缘论亦作是说。</p>
  <p id="a5q">识上色功能　　名五根应理</p>
  <p id="a5r">功能与境色　　无始互为因</p>
  <p id="a5s">彼颂意言。<a id="a-5t"></a>异熟识上能生眼等色识种子名色功能。<a id="a-5u"></a>说为五根无别眼等。<a id="a-5v"></a>种与色识常互为因。<a id="a-5w"></a>能熏与种递为因故。<a id="a-5x"></a>第七八识无别此依。<a id="a-5y"></a>恒相续转自力胜故。<a id="a-5z"></a>第六意识别有此依。<a id="a-60"></a>要托末那而得起故。<a id="a-61"></a>有义彼说理教相违。<a id="a-62"></a>若五色根即五识种。<a id="a-63"></a>十八界种应成杂乱。<a id="a-64"></a>然十八界各别有种。<a id="a-65"></a>诸圣教中处处说故。<a id="a-66"></a>又五识种各有能生相见分异。<a id="a-67"></a>为执何等名眼等根。<a id="a-68"></a>若见分种应识蕴摄。<a id="a-69"></a>若相分种应外处摄。<a id="a-6A"></a>便违圣教眼等五根皆是色蕴内处所摄。<a id="a-6B"></a>又若五根即五识种。<a id="a-6C"></a>五根应是五识因缘。<a id="a-6D"></a>不应说为增上缘摄。<a id="a-6E"></a>又鼻舌根即二识种。<a id="a-6F"></a>则应鼻舌唯欲界系。<a id="a-6G"></a>或应二识通色界系。<a id="a-6H"></a>许便俱与圣教相违。<a id="a-6I"></a>眼耳身根即三识种。<a id="a-6J"></a>二界五地为难亦然。<a id="a-6K"></a>又五识种既通善恶。<a id="a-6L"></a>应五色根非唯无记。<a id="a-6M"></a>又五识种无执受摄。<a id="a-6N"></a>五根亦应非有执受。<a id="a-6O"></a>又五色根若五识种。<a id="a-6P"></a>应意识种即是末那。<a id="a-6Q"></a>彼以五根为同法故。<a id="a-6R"></a>又瑜伽论说眼等识皆具三依。<a id="a-6S"></a>若五色根即五识种。<a id="a-6T"></a>依但应二。<a id="a-6U"></a>又诸圣教说眼等根皆通现种。<a id="a-6V"></a>执唯是种便与一切圣教相违。<a id="a-6W"></a>有避如前所说过难。<a id="a-6X"></a>朋附彼执复转救言。<a id="a-6Y"></a>异熟识中能感五识。<a id="a-6Z"></a>增上业种名五色根。<a id="a-6a"></a>非作因缘生五识种。<a id="a-6b"></a>妙符二颂善顺瑜伽。<a id="a-6c"></a>彼有虚言都无实义。<a id="a-6d"></a>应五色根非无记故。<a id="a-6e"></a>又彼应非唯有执受。<a id="a-6f"></a>唯色蕴摄。<a id="a-6g"></a>唯内处故。<a id="a-6h"></a>鼻舌唯应欲界系故。<a id="a-6i"></a>三根不应。<a id="a-6j"></a>五地系故。<a id="a-6k"></a>感意识业应末那故。<a id="a-6l"></a>眼等不应通现种故。<a id="a-6m"></a>又应眼等非色根故。</p>
  <p id="a6n">又若五识皆业所感。<a id="a-6o"></a>则应一向无记性摄。<a id="a-6p"></a>善等五识既非业感。<a id="a-6q"></a>应无眼等为俱有依。<a id="a-6r"></a>故彼所言非为善救。<a id="a-6s"></a>又诸圣教处处皆说。<a id="a-6t"></a>阿赖耶识变似色根及根依处器世间等。<a id="a-6u"></a>如何汝等拨无色根。<a id="a-6v"></a>许眼等识变似色等不许眼等藏识所变。<a id="a-6w"></a>如斯迷谬深违教理。<a id="a-6x"></a>然伽他说种子功能名五根者。<a id="a-6y"></a>为破离识实有色根。<a id="a-6z"></a>于识所变似眼根等。<a id="a-70"></a>以有发生五识用故。<a id="a-71"></a>假名种子及色功能。<a id="a-72"></a>非谓色根即识业种。<a id="a-73"></a>又缘五境明了意识。<a id="a-74"></a>应以五识为俱有依。<a id="a-75"></a>以彼必与五识俱故。<a id="a-76"></a>若彼不依眼等识者。<a id="a-77"></a>彼应不与五识为依。<a id="a-78"></a>彼此相依势力等故。<a id="a-79"></a>又第七识虽无间断。<a id="a-7A"></a>而见道等既有转易。<a id="a-7B"></a>应如六识有俱有依。<a id="a-7C"></a>不尔彼应非转识摄。<a id="a-7D"></a>便违圣教转识有七。<a id="a-7E"></a>故应许彼有俱有依。<a id="a-7F"></a>此即现行第八识摄。<a id="a-7G"></a>如瑜伽说。<a id="a-7H"></a>有藏识故得有末那。<a id="a-7I"></a>末那为依意识得转。<a id="a-7J"></a>彼论意言现行藏识为依止故。<a id="a-7K"></a>得有末那非由彼种。<a id="a-7L"></a>不尔应说有藏识故意识得转。<a id="a-7M"></a>由此彼说理教相违。<a id="a-7N"></a>是故应言。<a id="a-7O"></a>前五转识一一定有二俱有依。<a id="a-7P"></a>谓五色根同时意识。<a id="a-7Q"></a>第六转识决定恒有一俱有依。<a id="a-7R"></a>谓第七识。<a id="a-7S"></a>若与五识俱时起者亦以五识为俱有依。<a id="a-7T"></a>第七转识决定唯有一俱有依。<a id="a-7U"></a>谓第八识。<a id="a-7V"></a>唯第八识恒无转变。<a id="a-7W"></a>自能立故无俱有依。<a id="a-7X"></a>有义此说犹未尽理。<a id="a-7Y"></a>第八类余既同识性。<a id="a-7Z"></a>如何不许有俱有依。<a id="a-7a"></a>第七八识既恒俱转。<a id="a-7b"></a>更互为依斯有何失。<a id="a-7c"></a>许现起识以种为依。<a id="a-7d"></a>识种亦应许依现识。<a id="a-7e"></a>能熏异熟为生长住依。<a id="a-7f"></a>识种离彼不生长住故。</p>
  <p id="a7g">又异熟识有色界中能执持身依色根转。<a id="a-7h"></a>如契经说。<a id="a-7i"></a>阿赖耶识业风所飘遍依诸根恒相续转。<a id="a-7j"></a>瑜伽亦说。<a id="a-7k"></a>眼等六识各别依故不能执受有色根身。<a id="a-7l"></a>若异熟识不遍依止有色诸根。<a id="a-7m"></a>应如六识非能执受。<a id="a-7n"></a>或所立因有不定失。<a id="a-7o"></a>是故藏识若现起者定有一依。<a id="a-7p"></a>谓第七识。<a id="a-7q"></a>在有色界亦依色根。<a id="a-7r"></a>若识种子定有一依。<a id="a-7s"></a>谓异熟识。<a id="a-7t"></a>初熏习位亦依能熏。<a id="a-7u"></a>余如前说。<a id="a-7v"></a>有义前说皆不应理。<a id="a-7w"></a>未了所依与依别故。<a id="a-7x"></a>依谓一切有生灭法。<a id="a-7y"></a>仗因托缘而得生住。<a id="a-7z"></a>诸所仗托皆说为依。<a id="a-80"></a>如王与臣互相依等。<a id="a-81"></a>若法决定有境为主令心心所取自所缘。<a id="a-82"></a>乃是所依。<a id="a-83"></a>即内六处。<a id="a-84"></a>余非有境定为主故。<a id="a-85"></a>此但如王非如臣等。<a id="a-86"></a>故诸圣教唯心心所名有所依。<a id="a-87"></a>非色等法无所缘故。<a id="a-88"></a>但说心所心为所依。<a id="a-89"></a>不说心所为心所依。<a id="a-8A"></a>彼非主故。<a id="a-8B"></a>然有处说依为所依或所依为依。<a id="a-8C"></a>皆随宜假说。<a id="a-8D"></a>由此五识俱有所依定有四种。<a id="a-8E"></a>谓五色根六七八识。<a id="a-8F"></a>随阙一种必不转故。<a id="a-8G"></a>同境分别染净根本所依别故。<a id="a-8H"></a>圣教唯说依五根者。<a id="a-8I"></a>以不共故又必同境。<a id="a-8J"></a>近相顺故。<a id="a-8K"></a>第六意识俱有所依唯有二种。<a id="a-8L"></a>谓七八识。<a id="a-8M"></a>随阙一种必不转故。<a id="a-8N"></a>虽五识俱取境明了。<a id="a-8O"></a>而不定有故非所依。<a id="a-8P"></a>圣教唯说依第七者。<a id="a-8Q"></a>染净依故同转识摄。<a id="a-8R"></a>近相顺故。<a id="a-8S"></a>第七意识俱有所依但有一种。<a id="a-8T"></a>谓第八识。<a id="a-8U"></a>藏识若无定不转故。<a id="a-8V"></a>如伽他说。</p>
  <p id="a8W">阿赖耶为依　　故有末那转</p>
  <p id="a8X">依止心及意　　余转识得生</p>
  <p id="a8Y">阿赖耶识俱有所依亦但一种。<a id="a-8Z"></a>谓第七识。<a id="a-8a"></a>彼识若无定不转故。<a id="a-8b"></a>论说藏识恒与末那俱时转故。<a id="a-8c"></a>又说藏识恒依染污。<a id="a-8d"></a>此即末那。<a id="a-8e"></a>而说三位无末那者依有覆说。<a id="a-8f"></a>如言四位无阿赖耶。<a id="a-8g"></a>非无第八。<a id="a-8h"></a>此亦应尔。<a id="a-8i"></a>虽有色界亦依五根。<a id="a-8j"></a>而不定有非所依摄。<a id="a-8k"></a>识种不能现取自境。<a id="a-8l"></a>可有依义而无所依。<a id="a-8m"></a>心所所依随识应说。<a id="a-8n"></a>复各加自相应之心。<a id="a-8o"></a>若作是说妙符理教。<a id="a-8p"></a>后开导依。<a id="a-8q"></a>有义五识自他前后不相续故。<a id="a-8r"></a>必第六识所引生故。<a id="a-8s"></a>唯第六识为开导依。<a id="a-8t"></a>第六意识自相续故。<a id="a-8u"></a>亦由五识所引生故。<a id="a-8v"></a>以前六识为开导依。<a id="a-8w"></a>第七八识自相续故。<a id="a-8x"></a>不假他识所引生故。<a id="a-8y"></a>但以自类为开导依。<a id="a-8z"></a>有义前说未有究理。<a id="a-90"></a>且前五识未自在位。<a id="a-91"></a>遇非胜境可如所说。<a id="a-92"></a>若自在位。<a id="a-93"></a>如诸佛等于境自在。<a id="a-94"></a>诸根互用任运决定不假寻求。<a id="a-95"></a>彼五识身宁不相续。<a id="a-96"></a>等流五识既为决定染净作意势力引生。<a id="a-97"></a>专注所缘未能舍顷。<a id="a-98"></a>如何不许多念相续。<a id="a-99"></a>故瑜伽说决定心后方有染净。<a id="a-9A"></a>此后乃有等流眼识善不善转。<a id="a-9B"></a>而彼不由自分别力。<a id="a-9C"></a>乃至此意不趣余境。<a id="a-9D"></a>经尔所时眼意二识。<a id="a-9E"></a>或善或染相续而转。<a id="a-9F"></a>如眼识生乃至身识应知亦尔。<a id="a-9G"></a>彼意定显经尔所时眼意二识俱相续转。<a id="a-9H"></a>既眼识时非无意识。<a id="a-9I"></a>故非二识互相续生。<a id="a-9J"></a>若增盛境相续现前。<a id="a-9K"></a>逼夺身心不能暂舍时五识身理必相续。<a id="a-9L"></a>如热地狱戏忘天等。<a id="a-9M"></a>故瑜伽言若此六识为彼六识等无间缘。<a id="a-9N"></a>即施设此名为意根。<a id="a-9O"></a>若五识前后定唯有意识。<a id="a-9P"></a>彼论应言若此一识为彼六识等无间缘。<a id="a-9Q"></a>或彼应言若此六识为彼一识等无间缘。<a id="a-9R"></a>既不如是故知五识有相续义。<a id="a-9S"></a>五识起时必有意识能引后念意识令起。<a id="a-9T"></a>何假五识为开导依。<a id="a-9U"></a>无心睡眠闷绝等位意识断已。<a id="a-9V"></a>后复起时藏识末那既恒相续。<a id="a-9W"></a>亦应与彼为开导依。<a id="a-9X"></a>若彼用前自类开导。<a id="a-9Y"></a>五识自类何不许然。<a id="a-9Z"></a>此既不然彼云何尔。<a id="a-9a"></a>平等性智相应末那。<a id="a-9b"></a>初起必由第六意识。<a id="a-9c"></a>亦应用彼为开导依。<a id="a-9d"></a>圆镜智俱第八净识。<a id="a-9e"></a>初必六七方便引生。<a id="a-9f"></a>又异熟心依染污意。<a id="a-9g"></a>或依悲愿相应善心。<a id="a-9h"></a>既尔必应许第八识亦以六七为开导依。<a id="a-9i"></a>由此彼言都未究理。<a id="a-9j"></a>应说五识前六识内随用何识为开导依。<a id="a-9k"></a>第六意识用前自类或第七八为开导依。<a id="a-9l"></a>第七末那用前自类或第六识为开导依。<a id="a-9m"></a>阿陀那识用前自类及第六七为开导依。<a id="a-9n"></a>皆不违理由前说故。<a id="a-9o"></a>有义此说亦不应理。<a id="a-9p"></a>开导依者谓有缘法为主能作等无间缘。<a id="a-9q"></a>此于后生心心所法。<a id="a-9r"></a>开避引导名开导依。<a id="a-9s"></a>此但属心非心所等。<a id="a-9t"></a>若此与彼无俱起义。<a id="a-9u"></a>说此于彼有开导力。<a id="a-9v"></a>一身八识既容俱起。<a id="a-9w"></a>如何异类为开导依。<a id="a-9x"></a>若许为依应不俱起。<a id="a-9y"></a>便同异部心不并生。</p>
  <p id="a9z">又一身中诸识俱起。<a id="a-A0"></a>多少不定若容互作等无间缘。<a id="a-A1"></a>色等应尔。<a id="a-A2"></a>便违圣说等无间缘唯心心所。<a id="a-A3"></a>然摄大乘说色亦容有等无间缘者。<a id="a-A4"></a>是纵夺言。<a id="a-A5"></a>谓假纵小乘色心前后有等无间缘夺因缘故。<a id="a-A6"></a>不尔等言应成无用。<a id="a-A7"></a>若谓等言非遮多少但表同类。<a id="a-A8"></a>便违汝执异类识作等无间缘。<a id="a-A9"></a>是故八识各唯自类为开导依深契教理。<a id="a-AA"></a>自类必无俱起义故。<a id="a-AB"></a>心所此依应随识说。<a id="a-AC"></a>虽心心所异类并生。<a id="a-AD"></a>而互相应。<a id="a-AE"></a>和合似一。<a id="a-AF"></a>定俱生灭。<a id="a-AG"></a>事业必同。<a id="a-AH"></a>一开导时余亦开导。<a id="a-AI"></a>故展转作等无间缘。<a id="a-AJ"></a>诸识不然不应为例。<a id="a-AK"></a>然诸心所非开导依。<a id="a-AL"></a>于所引生无主义故。<a id="a-AM"></a>若心心所等无间缘各唯自类。<a id="a-AN"></a>第七八识初转依时。<a id="a-AO"></a>相应信等此缘便阙。<a id="a-AP"></a>则违圣说诸心心所皆四缘生。<a id="a-AQ"></a>无心睡眠闷绝等位。<a id="a-AR"></a>意识虽断而后起时。<a id="a-AS"></a>彼开导依即前自类。<a id="a-AT"></a>间断五识应知亦然。<a id="a-AU"></a>无自类心于中为隔名无间故。<a id="a-AV"></a>彼先灭时已于今识为开导故。<a id="a-AW"></a>何烦异类为开导依。<a id="a-AX"></a>然圣教中说前六识互相引起。<a id="a-AY"></a>或第七八依六七生。<a id="a-AZ"></a>皆依殊胜增上缘说。<a id="a-Aa"></a>非等无间故不相违。<a id="a-Ab"></a>瑜伽论说若此识无间诸识决定生。<a id="a-Ac"></a>说此为彼等无间缘。<a id="a-Ad"></a>又此六识为彼六识等无间缘。<a id="a-Ae"></a>即施设此名意根者。<a id="a-Af"></a>言总意别亦不相违。<a id="a-Ag"></a>故自类依深契教理。<a id="a-Ah"></a>傍论已了应辩正论。<a id="a-Ai"></a>此能变识虽具三所依。<a id="a-Aj"></a>而依彼转言但显前二。<a id="a-Ak"></a>为显此识依缘同故。<a id="a-Al"></a>又前二依有胜用故。<a id="a-Am"></a>或开导依易了知故。</p>
  <p id="aAn">如是已说此识所依。<a id="a-Ao"></a>所缘云何。<a id="a-Ap"></a>谓即缘彼。<a id="a-Aq"></a>彼谓即前此所依识。<a id="a-Ar"></a>圣说此识缘藏识故。<a id="a-As"></a>有义此意缘彼识体及相应法。<a id="a-At"></a>论说末那我我所执恒相应故。<a id="a-Au"></a>谓缘彼体及相应法。<a id="a-Av"></a>如次执为我及我所。<a id="a-Aw"></a>然诸心所不离识故。<a id="a-Ax"></a>如唯识言无违教失。<a id="a-Ay"></a>有义彼说理不应然。<a id="a-Az"></a>曾无处言缘触等故。<a id="a-B0"></a>应言此意但缘彼识见及相分。<a id="a-B1"></a>如次执为我及我所。<a id="a-B2"></a>相见俱以识为体故。<a id="a-B3"></a>不违圣说。<a id="a-B4"></a>有义此说亦不应理。<a id="a-B5"></a>五色根境非识蕴故。<a id="a-B6"></a>应同五识亦缘外故。<a id="a-B7"></a>应如意识缘共境故。<a id="a-B8"></a>应生无色者不执我所故。<a id="a-B9"></a>厌色生彼不变色故。<a id="a-BA"></a>应说此意但缘藏识及彼种子。<a id="a-BB"></a>如次执为我及我所。<a id="a-BC"></a>以种即是彼识功能非实有物不违圣教。<a id="a-BD"></a>有义前说皆不应理。<a id="a-BE"></a>色等种子非识蕴故。<a id="a-BF"></a>论说种子是实有故。<a id="a-BG"></a>假应如无非因缘故。<a id="a-BH"></a>又此识俱萨迦耶见任运一类恒相续生。<a id="a-BI"></a>何容别执有我我所。<a id="a-BJ"></a>无一心中有断常等二境别执俱转义故。<a id="a-BK"></a>亦不应说二执前后。<a id="a-BL"></a>此无始来一味转故。<a id="a-BM"></a>应知此意但缘藏识见分。<a id="a-BN"></a>非余。<a id="a-BO"></a>彼无始来一类相续似常一故。<a id="a-BP"></a>恒与诸法为所依故。<a id="a-BQ"></a>此唯执彼为自内我。<a id="a-BR"></a>乘语势故说我所言。<a id="a-BS"></a>或此执彼是我之我。<a id="a-BT"></a>故于一见义说二言。<a id="a-BU"></a>若作是说善顺教理。<a id="a-BV"></a>多处唯言有我见故。<a id="a-BW"></a>我我所执不俱起故。<a id="a-BX"></a>未转依位唯缘藏识。<a id="a-BY"></a>既转依已亦缘真如及余诸法。<a id="a-BZ"></a>平等性智证得十种平等性故。<a id="a-Ba"></a>知诸有情胜解差别示现种种佛影像故。<a id="a-Bb"></a>此中且说未转依时。<a id="a-Bc"></a>故但说此缘彼藏识。<a id="a-Bd"></a>悟迷通局理应尔故。<a id="a-Be"></a>无我我境遍不遍故。<a id="a-Bf"></a>如何此识缘自所依。<a id="a-Bg"></a>如有后识即缘前意。<a id="a-Bh"></a>彼既极成此亦何咎。<a id="a-Bi"></a>颂言思量为性相者。<a id="a-Bj"></a>双显此识自性行相。<a id="a-Bk"></a>意以思量为自性故。<a id="a-Bl"></a>即复用彼为行相故。<a id="a-Bm"></a>由斯兼释所立别名。<a id="a-Bn"></a>能审思量名末那故。<a id="a-Bo"></a>未转依位恒审思量所执我相。<a id="a-Bp"></a>已转依位亦审思量无我相故。</p>
  <p id="aBq">此意相应有几心所。<a id="a-Br"></a>且与四种烦恼常俱。<a id="a-Bs"></a>此中俱言显相应义。<a id="a-Bt"></a>谓从无始至未转依此意任运恒缘藏识与四根本烦恼相应。<a id="a-Bu"></a>其四者何。<a id="a-Bv"></a>谓我痴我见并我慢我爱。<a id="a-Bw"></a>是名四种。<a id="a-Bx"></a>我痴者谓无明。<a id="a-By"></a>愚于我相迷无我理故名我痴。<a id="a-Bz"></a>我见者谓我执。<a id="a-C0"></a>于非我法妄计为我。<a id="a-C1"></a>故名我见。<a id="a-C2"></a>我慢者谓倨傲。<a id="a-C3"></a>恃所执我令心高举。<a id="a-C4"></a>故名我慢。<a id="a-C5"></a>我爱者谓我贪。<a id="a-C6"></a>于所执我深生耽着。<a id="a-C7"></a>故名我爱。<a id="a-C8"></a>并表慢爱有见慢俱。<a id="a-C9"></a>遮余部执无相应义。<a id="a-CA"></a>此四常起扰浊内心令外转识恒成杂染。<a id="a-CB"></a>有情由此生死轮回不能出离。<a id="a-CC"></a>故名烦恼。<a id="a-CD"></a>彼有十种此何唯四。<a id="a-CE"></a>有我见故余见不生。<a id="a-CF"></a>无一心中有二慧故。<a id="a-CG"></a>如何此识要有我见。<a id="a-CH"></a>二取邪见但分别生唯见所断。<a id="a-CI"></a>此俱烦恼唯是俱生修所断故。<a id="a-CJ"></a>我所边见依我见生。<a id="a-CK"></a>此相应见不依彼起。<a id="a-CL"></a>恒内执有我故要有我见。<a id="a-CM"></a>由见审决疑无容起。<a id="a-CN"></a>爱着我故嗔不得生。<a id="a-CO"></a>故此识俱烦恼唯四。<a id="a-CP"></a>见慢爱三如何俱起。<a id="a-CQ"></a>行相无违俱起何失。</p>
  <p id="aCR">瑜伽论说贪令心下慢令心举。<a id="a-CS"></a>宁不相违。<a id="a-CT"></a>分别俱生外境内境所陵所恃粗细有殊故。<a id="a-CU"></a>彼此文义无乖返。<a id="a-CV"></a>此意心所唯有四耶。<a id="a-CW"></a>不尔。<a id="a-CX"></a>及余触等俱故。<a id="a-CY"></a>有义此意心所唯九。<a id="a-CZ"></a>前四及余触等五法。<a id="a-Ca"></a>即触作意受想与思。<a id="a-Cb"></a>意与遍行定相应故。<a id="a-Cc"></a>前说触等异熟识俱。<a id="a-Cd"></a>恐谓同前亦是无覆。<a id="a-Ce"></a>显此异彼故置余言及是义集。<a id="a-Cf"></a>前四后五合与末那恒相应故。<a id="a-Cg"></a>此意何故无余心所。<a id="a-Ch"></a>谓欲希望未遂合事。<a id="a-Ci"></a>此识任运缘遂合境。<a id="a-Cj"></a>无所希望故无有欲。<a id="a-Ck"></a>胜解印持曾未定境。<a id="a-Cl"></a>此识无始恒缘定事。<a id="a-Cm"></a>经所印持故无胜解。<a id="a-Cn"></a>念唯记忆曾所习事。<a id="a-Co"></a>此识恒缘现所受境无所记忆。<a id="a-Cp"></a>故无有念。<a id="a-Cq"></a>定唯系心专注一境。<a id="a-Cr"></a>此识任运刹那别缘。<a id="a-Cs"></a>既不专一故无有定。<a id="a-Ct"></a>慧即我见故不别说。<a id="a-Cu"></a>善是净故非此识俱。<a id="a-Cv"></a>随烦恼生必依烦恼前后分位差别建立。<a id="a-Cw"></a>此识恒与四烦恼俱。<a id="a-Cx"></a>前后一类分位无别。<a id="a-Cy"></a>故此识俱无随烦恼。<a id="a-Cz"></a>恶作追悔先所造业。<a id="a-D0"></a>此识任运恒缘现境。<a id="a-D1"></a>非悔先业故无恶作。<a id="a-D2"></a>睡眠必依身心重昧外众缘力有时暂起。<a id="a-D3"></a>此识无始一类内执不假外缘故彼非有。<a id="a-D4"></a>寻伺俱依外门而转。<a id="a-D5"></a>浅深推度粗细发言。<a id="a-D6"></a>此识唯依内门而转。<a id="a-D7"></a>一类执我故非彼俱。<a id="a-D8"></a>有义彼释余义非理。<a id="a-D9"></a>颂别说此有覆摄故。<a id="a-DA"></a>又阙意俱随烦恼故。<a id="a-DB"></a>烦恼必与随烦恼俱。<a id="a-DC"></a>故此余言显随烦恼。<a id="a-DD"></a>此中有义五随烦恼。<a id="a-DE"></a>遍与一切染心相应。<a id="a-DF"></a>如集论说。<a id="a-DG"></a>惛沉掉举不信懈怠放逸于一切染污品中恒共相应。<a id="a-DH"></a>若离无堪任性等染污性成无是处故。<a id="a-DI"></a>烦恼起时心既染污。<a id="a-DJ"></a>故染心位必有彼五。<a id="a-DK"></a>烦恼若起必由无堪任嚣动不信懈怠放逸故。<a id="a-DL"></a>掉举虽遍一切染心。<a id="a-DM"></a>而贪位增但说贪分。<a id="a-DN"></a>如眠与悔虽遍三性心。<a id="a-DO"></a>而痴位增但说为痴分。<a id="a-DP"></a>虽余处说有随烦恼或六或十遍诸染心。<a id="a-DQ"></a>而彼俱依别义说遍。<a id="a-DR"></a>非彼实遍一切染心。<a id="a-DS"></a>谓依二十随烦恼中解通粗细无记不善通障定慧相显说六。<a id="a-DT"></a>依二十二随烦恼中解通粗细二性说十。<a id="a-DU"></a>故此彼说非互相违。<a id="a-DV"></a>然此意俱心所十五。<a id="a-DW"></a>谓前九法五随烦恼并别境慧。<a id="a-DX"></a>我见虽是别境慧摄。<a id="a-DY"></a>而五十一心所法中义有差别。<a id="a-DZ"></a>故开为二。<a id="a-Da"></a>何缘此意无余心所。<a id="a-Db"></a>谓忿等十行相粗动。<a id="a-Dc"></a>此识审细故非彼俱。<a id="a-Dd"></a>无惭无愧唯是不善。<a id="a-De"></a>此无记故非彼相应。<a id="a-Df"></a>散乱令心驰流外境。<a id="a-Dg"></a>此恒内执一类境生。<a id="a-Dh"></a>不外驰流故彼非有。<a id="a-Di"></a>不正知者。<a id="a-Dj"></a>谓起外门身语意行违越轨则。<a id="a-Dk"></a>此唯内执故非彼俱。<a id="a-Dl"></a>无余心所义如前说。<a id="a-Dm"></a>有义应说六随烦恼遍与一切染心相应。<a id="a-Dn"></a>瑜伽论说不信懈怠放逸忘念散乱恶慧一切染心皆相应故。<a id="a-Do"></a>忘念散乱恶慧若无。<a id="a-Dp"></a>心必不能起诸烦恼。<a id="a-Dq"></a>要缘曾受境界种类。<a id="a-Dr"></a>发起忘念及邪简择。<a id="a-Ds"></a>方起贪等诸烦恼故。<a id="a-Dt"></a>烦恼起时心必流荡。<a id="a-Du"></a>皆由于境起散乱故。<a id="a-Dv"></a>惛沉掉举行相互违。<a id="a-Dw"></a>非诸染心皆能遍起。<a id="a-Dx"></a>论说五法遍染心者。<a id="a-Dy"></a>解通粗细违唯善法。<a id="a-Dz"></a>纯随烦恼通二性故。<a id="a-E0"></a>说十遍言义如前说。<a id="a-E1"></a>然此意俱心所十九。<a id="a-E2"></a>谓前九法六随烦恼。<a id="a-E3"></a>并念定慧及加惛沈。<a id="a-E4"></a>此别说念。</p>
  <p id="aE5">准前慧释。<a id="a-E6"></a>并有定者。<a id="a-E7"></a>专注一类所执我境曾不舍故。<a id="a-E8"></a>加惛沈者。<a id="a-E9"></a>谓此识俱无明尤重心惛沈故。<a id="a-EA"></a>无掉举者此相违故。<a id="a-EB"></a>无余心所如上应知。<a id="a-EC"></a>有义复说十随烦恼遍与一切染心相应。<a id="a-ED"></a>瑜伽论说放逸、<a id="a-EE"></a>掉举、<a id="a-EF"></a>惛沈、<a id="a-EG"></a>不信、<a id="a-EH"></a>懈怠、<a id="a-EI"></a>邪欲、<a id="a-EJ"></a>邪胜解、<a id="a-EK"></a>邪念、<a id="a-EL"></a>散乱、<a id="a-EM"></a>不正知。<a id="a-EN"></a>此十一切染污心起。<a id="a-EO"></a>通一切处三界系故。<a id="a-EP"></a>若无邪欲邪胜解时。<a id="a-EQ"></a>心必不能起诸烦恼。<a id="a-ER"></a>于所受境要乐合离。<a id="a-ES"></a>印持事相方起贪等诸烦恼故。<a id="a-ET"></a>诸疑理者于色等事必无犹豫。<a id="a-EU"></a>故疑相应亦有胜解。<a id="a-EV"></a>于所缘事亦犹豫者。<a id="a-EW"></a>非烦恼疑。<a id="a-EX"></a>如疑人杌。<a id="a-EY"></a>余处不说此二遍者。<a id="a-EZ"></a>缘非爱事疑相应心邪欲胜解非粗显故。<a id="a-Ea"></a>余互有无义如前说。<a id="a-Eb"></a>此意心所有二十四。<a id="a-Ec"></a>谓前九法十随烦恼加别境五。<a id="a-Ed"></a>准前理释。<a id="a-Ee"></a>无余心所如上应知。<a id="a-Ef"></a>有义前说皆未尽理。<a id="a-Eg"></a>且疑他世为有为无。<a id="a-Eh"></a>于彼有何欲胜解相。<a id="a-Ei"></a>烦恼起位若无惛沈应不定有无堪任性。<a id="a-Ej"></a>掉举若无应无嚣动。<a id="a-Ek"></a>便如善等非染污位。<a id="a-El"></a>若染心中无散乱者。<a id="a-Em"></a>应非流荡非染污心。<a id="a-En"></a>若无失念不正知者。<a id="a-Eo"></a>如何能起烦恼现前。<a id="a-Ep"></a>故染污心决定皆与八随烦恼相应而生。<a id="a-Eq"></a>谓惛沉掉举不信懈怠放逸忘念散乱不正知。<a id="a-Er"></a>忘念不正知念慧为性者不遍染心。<a id="a-Es"></a>非诸染心皆缘曾受有简择故。<a id="a-Et"></a>若以无明为自性者。<a id="a-Eu"></a>遍染心起由前说故。<a id="a-Ev"></a>然此意俱心所十八。<a id="a-Ew"></a>谓前九法八随烦恼并别境慧。<a id="a-Ex"></a>无余心所及论三文。<a id="a-Ey"></a>准前应释。<a id="a-Ez"></a>若作是说不违理教。</p>
 </body>
</html>