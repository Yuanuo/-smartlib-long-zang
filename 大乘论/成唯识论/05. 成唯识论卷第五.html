<!doctype html>
<html id="z3IBVVfzi" data-ver="956">
 <head>
  <meta charset="utf-8">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">成唯识论卷第五</h1>
  <p id="a2">此染污意何受相应。<a id="a-3"></a>有义此俱唯有喜受。<a id="a-4"></a>恒内执我生喜爱故。<a id="a-5"></a>有义不然。<a id="a-6"></a>应许喜受乃至有顶。<a id="a-7"></a>违圣言故。<a id="a-8"></a>应说此意四受相应。<a id="a-9"></a>谓生恶趣忧受相应。<a id="a-A"></a>缘不善业所引果故。<a id="a-B"></a>生人欲天初二静虑喜受相应。<a id="a-C"></a>缘有喜地善业果故。<a id="a-D"></a>第三静虑乐受相应。<a id="a-E"></a>缘有乐地善业果故。<a id="a-F"></a>第四静虑乃至有顶舍受相应。<a id="a-G"></a>缘唯舍地善业果故。<a id="a-H"></a>有义彼说亦不应理。<a id="a-I"></a>此无始来任运一类缘内执我恒无转易。<a id="a-J"></a>与变异受不相应故。<a id="a-K"></a>又此末那与前藏识。<a id="a-L"></a>义有异者皆别说之。<a id="a-M"></a>若四受俱亦应别说。<a id="a-N"></a>既不别说定与彼同。<a id="a-O"></a>故此相应唯有舍受。<a id="a-P"></a>未转依位与前所说心所相应。<a id="a-Q"></a>已转依位唯二十一心所俱起。<a id="a-R"></a>谓遍行别境各五善十一。<a id="a-S"></a>如第八识已转依位。<a id="a-T"></a>唯舍受俱任运转故。<a id="a-U"></a>恒于所缘平等转故。<a id="a-V"></a>末那心所何性所摄。<a id="a-W"></a>有覆无记所摄。<a id="a-X"></a>非余。<a id="a-Y"></a>此意相应四烦恼等是染法故。<a id="a-Z"></a>障碍圣道隐蔽自心。<a id="a-a"></a>说名有覆。<a id="a-b"></a>非善不善故名无记。<a id="a-c"></a>如上二界诸烦恼等。<a id="a-d"></a>定力摄藏是无记摄。<a id="a-e"></a>此俱染法所依细故任运转故亦无记摄。<a id="a-f"></a>若已转依唯是善性。<a id="a-g"></a>末那心所何地系耶。<a id="a-h"></a>随彼所生彼地所系。<a id="a-i"></a>谓生欲界现行末那相应心所即欲界系。<a id="a-j"></a>乃至有顶应知亦然。<a id="a-k"></a>任运恒缘自地藏识。<a id="a-l"></a>执为内我非他地故。<a id="a-m"></a>若起彼地异熟藏识。<a id="a-n"></a>现在前者名生彼地。<a id="a-o"></a>染污末耶缘彼执我。<a id="a-p"></a>即系属彼名彼所系。<a id="a-q"></a>或为彼地诸烦恼等之所系缚名彼所系。<a id="a-r"></a>若已转依即非所系。</p>
  <p id="as">此染污意无始相续。<a id="a-t"></a>何位永断或暂断耶。<a id="a-u"></a>阿罗汉灭定出世道无有。<a id="a-v"></a>阿罗汉者总显三乘无学果位。<a id="a-w"></a>此位染意种及现行俱永断灭。<a id="a-x"></a>故说无有。<a id="a-y"></a>学位灭定出世道中俱暂伏灭。<a id="a-z"></a>故说无有。<a id="a-10"></a>谓染污意无始时来微细一类任运而转。<a id="a-11"></a>诸有漏道不能伏灭。<a id="a-12"></a>三乘圣道有伏灭义。<a id="a-13"></a>真无我解违我执故。<a id="a-14"></a>后得无漏现在前时。<a id="a-15"></a>是彼等流亦违此意。<a id="a-16"></a>真无我解及后所得。<a id="a-17"></a>俱无漏故名出世道。<a id="a-18"></a>灭定既是圣道等流。<a id="a-19"></a>极寂静故此亦非有。<a id="a-1A"></a>由未永断此种子故。<a id="a-1B"></a>从灭尽定圣道起已。<a id="a-1C"></a>此复现行乃至未灭。<a id="a-1D"></a>然此染意相应烦恼。<a id="a-1E"></a>是俱生故非见所断。<a id="a-1F"></a>是染污故非非所断。<a id="a-1G"></a>极微细故所有种子。<a id="a-1H"></a>与有顶地下下烦恼。<a id="a-1I"></a>一时顿断势力等故。<a id="a-1J"></a>金刚喻定现在前时。<a id="a-1K"></a>顿断此种成阿罗汉。<a id="a-1L"></a>故无学位永不复起。<a id="a-1M"></a>二乘无学回趣大乘。<a id="a-1N"></a>从初发心至未成佛。<a id="a-1O"></a>虽实是菩萨亦名阿罗汉。<a id="a-1P"></a>应义等故不别说之。<a id="a-1Q"></a>此中有义末那唯有烦恼障俱。<a id="a-1R"></a>圣教皆言三位无故。<a id="a-1S"></a>又说四惑恒相应故。<a id="a-1T"></a>又说为识杂染依故。<a id="a-1U"></a>有义彼说教理相违。<a id="a-1V"></a>出世末那经说有故。<a id="a-1W"></a>无染意识如有染时定有俱生不共依故。<a id="a-1X"></a>论说藏识决定恒与一识俱转。<a id="a-1Y"></a>所谓末那。<a id="a-1Z"></a>意识起时则二俱转。<a id="a-1a"></a>所谓意识及与末那。<a id="a-1b"></a>若五识中随起一识则三俱转。<a id="a-1c"></a>乃至或时顿起五识则七俱转。<a id="a-1d"></a>若住灭定无第七识。<a id="a-1e"></a>尔时藏识应无识俱。<a id="a-1f"></a>便非恒定一识俱转。<a id="a-1g"></a>住圣道时若无第七。<a id="a-1h"></a>尔时藏识应一识俱。<a id="a-1i"></a>如何可言若起意识。<a id="a-1j"></a>尔时藏识定二俱转。<a id="a-1k"></a>显扬论说。<a id="a-1l"></a>末那恒与四烦恼相应。<a id="a-1m"></a>或翻彼相应恃举为行。<a id="a-1n"></a>或平等行。<a id="a-1o"></a>故知此意通染不染。<a id="a-1p"></a>若由论说阿罗汉位无染意故便无第七。<a id="a-1q"></a>应由论说阿罗汉位舍赖耶故便无第八。<a id="a-1r"></a>彼既不尔。<a id="a-1s"></a>此云何然。<a id="a-1t"></a>又诸论言转第七识得平等智。<a id="a-1u"></a>彼如余智定有所依相应净识。<a id="a-1v"></a>此识无者彼智应无。<a id="a-1w"></a>非离所依有能依故。<a id="a-1x"></a>不可说彼依六转识。<a id="a-1y"></a>许佛恒行如镜智故。<a id="a-1z"></a>又无学位若无第七识。<a id="a-20"></a>彼第八识应无俱有依。<a id="a-21"></a>然必有此依。<a id="a-22"></a>如余识性故。<a id="a-23"></a>又如未证补特伽罗无我者彼我执恒行。<a id="a-24"></a>亦应未证法无我者法我执恒行。<a id="a-25"></a>此识若无彼依何识。<a id="a-26"></a>非依第八彼无慧故。<a id="a-27"></a>由此应信二乘圣道灭定无学此识恒行。<a id="a-28"></a>彼未证得法无我故。<a id="a-29"></a>又诸论中以五同法证有第七为第六依。<a id="a-2A"></a>圣道起时及无学位。<a id="a-2B"></a>若无第七为第六依。<a id="a-2C"></a>所立宗因便俱有失。<a id="a-2D"></a>或应五识亦有无依。<a id="a-2E"></a>五恒有依六亦应尔。<a id="a-2F"></a>是故定有无染污意。<a id="a-2G"></a>于上三位恒起现前。<a id="a-2H"></a>言彼无有者依染意说。<a id="a-2I"></a>如说四位无阿赖耶非无第八。<a id="a-2J"></a>此亦应尔。</p>
  <p id="a2K">此意差别略有三种。<a id="a-2L"></a>一补特伽罗我见相应。<a id="a-2M"></a>二法我见相应。<a id="a-2N"></a>三平等性智相应。<a id="a-2O"></a>初通一切异生相续。<a id="a-2P"></a>二乘有学。<a id="a-2Q"></a>七地以前一类菩萨有漏心位。<a id="a-2R"></a>彼缘阿赖耶识。<a id="a-2S"></a>起补特伽罗我见。<a id="a-2T"></a>次通一切异生声闻独觉相续。<a id="a-2U"></a>一切菩萨法空智果不现前位。<a id="a-2V"></a>彼缘异熟识起法我见。<a id="a-2W"></a>后通一切如来相续。<a id="a-2X"></a>菩萨见道及修道中法空智果现在前位。<a id="a-2Y"></a>彼缘无垢异熟识等起平等性智。<a id="a-2Z"></a>补特伽罗我见起位。<a id="a-2a"></a>彼法我见亦必现前。<a id="a-2b"></a>我执必依法执而起。<a id="a-2c"></a>如夜迷杌等方谓人等故。<a id="a-2d"></a>我法二见用虽有别而不相违。<a id="a-2e"></a>同依一慧。<a id="a-2f"></a>如眼识等体虽是一而有了别青等多用不相违故。<a id="a-2g"></a>此亦应然。<a id="a-2h"></a>二乘有学圣道灭定现在前时。<a id="a-2i"></a>顿悟菩萨于修道位。<a id="a-2j"></a>有学渐悟。<a id="a-2k"></a>生空智果现在前时。<a id="a-2l"></a>皆唯起法执。<a id="a-2m"></a>我执已伏故。<a id="a-2n"></a>二乘无学及此渐悟法空智果不现前时。<a id="a-2o"></a>亦唯起法执我执已断故。<a id="a-2p"></a>八地以上一切菩萨。<a id="a-2q"></a>所有我执皆永不行。<a id="a-2r"></a>或已永断或永伏故。<a id="a-2s"></a>法空智果不现前时。<a id="a-2t"></a>犹起法执不相违故。<a id="a-2u"></a>如契经说八地以上一切烦恼不复现行。<a id="a-2v"></a>唯有所依所知障在。<a id="a-2w"></a>此所知障是现非种。<a id="a-2x"></a>不尔烦恼亦应在故。<a id="a-2y"></a>法执俱意于二乘等虽名不染。<a id="a-2z"></a>于诸菩萨亦名为染。<a id="a-30"></a>障彼智故。<a id="a-31"></a>由此亦名有覆无记。<a id="a-32"></a>于二乘等说名无覆。<a id="a-33"></a>不障彼智故。<a id="a-34"></a>是异熟生摄。<a id="a-35"></a>从异熟识恒时生故名异熟生。<a id="a-36"></a>非异熟果。<a id="a-37"></a>此名通故。<a id="a-38"></a>如增上缘余不摄者皆入此摄。<a id="a-39"></a>云何应知此第七识离眼等识有别自体。<a id="a-3A"></a>圣教正理为定量故。<a id="a-3B"></a>谓薄伽梵处处经中说心意识三种别义。<a id="a-3C"></a>集起名心。<a id="a-3D"></a>思量名意。<a id="a-3E"></a>了别名识。<a id="a-3F"></a>是三别义。<a id="a-3G"></a>如是三义虽通八识而随胜显第八名心。<a id="a-3H"></a>集诸法种起诸法故。<a id="a-3I"></a>第七名意。<a id="a-3J"></a>缘藏识等恒审思量为我等故。<a id="a-3K"></a>余六名识。<a id="a-3L"></a>于六别境粗动间断了别转故。<a id="a-3M"></a>如入楞伽伽他中说。</p>
  <p id="a3N">藏识说名心　　思量性名意</p>
  <p id="a3O">能了诸境相　　是说名为识</p>
  <p id="a3P">又大乘经处处别说有第七识故此别有。<a id="a-3Q"></a>诸大乘经是至教量。<a id="a-3R"></a>前已广说故不重成。<a id="a-3S"></a>解脱经中亦别说有此第七识。<a id="a-3T"></a>如彼颂言。</p>
  <p id="a3U">染污意恒时　　诸惑俱生灭</p>
  <p id="a3V">若解脱诸惑　　非曾非当有</p>
  <p id="a3W">彼经自释此颂义言。<a id="a-3X"></a>有染污意从无始来。<a id="a-3Y"></a>与四烦恼恒俱生灭。<a id="a-3Z"></a>谓我见我爱及我慢我痴。<a id="a-3a"></a>对治道生断烦恼已。<a id="a-3b"></a>此意从彼便得解脱。<a id="a-3c"></a>尔时此意相应烦恼。<a id="a-3d"></a>非唯现无亦无过未。<a id="a-3e"></a>过去未来无自性故。<a id="a-3f"></a>如是等教诸部皆有。<a id="a-3g"></a>恐厌广文故不繁述。</p>
  <p id="a3h">已引圣教当显正理。<a id="a-3i"></a>谓契经说不共无明微细恒行覆蔽真实。<a id="a-3j"></a>若无此识彼应非有。<a id="a-3k"></a>谓诸异生于一切分恒起迷理不共无明覆真实义障圣慧眼。<a id="a-3l"></a>如伽他说。</p>
  <p id="a3m">真义心当生　　常能为障碍</p>
  <p id="a3n">俱行一切分　　谓不共无明</p>
  <p id="a3o">是故契经说。<a id="a-3p"></a>异生类恒处长夜无明所盲惛醉缠心曾无醒觉。<a id="a-3q"></a>若异生位有暂不起此无明时。<a id="a-3r"></a>便违经义。<a id="a-3s"></a>俱异生位迷理无明有行不行不应理故。<a id="a-3t"></a>此依六识皆不得成。<a id="a-3u"></a>应此间断彼恒染。<a id="a-3v"></a>故许有末那便无此失。<a id="a-3w"></a>染意恒与四惑相应。<a id="a-3x"></a>此俱无明何名不共。<a id="a-3y"></a>有义此俱我见慢爱非根本烦恼。<a id="a-3z"></a>名不共何失。<a id="a-40"></a>有义彼说理教相违。<a id="a-41"></a>纯随烦恼中不说此三故。<a id="a-42"></a>此三六十烦恼摄故。<a id="a-43"></a>处处皆说染污末那与四烦恼恒相应故。<a id="a-44"></a>应说四中无明是主。<a id="a-45"></a>虽三俱起亦名不共。<a id="a-46"></a>从无始际恒内惛迷曾不省察。<a id="a-47"></a>痴增上故。<a id="a-48"></a>此俱见等应名相应。<a id="a-49"></a>若为主时应名不共。<a id="a-4A"></a>如无明故许亦无失。<a id="a-4B"></a>有义此痴名不共者如不共佛法。<a id="a-4C"></a>唯此识有故。<a id="a-4D"></a>若尔余识相应烦恼此识中无应名不共。<a id="a-4E"></a>依殊胜义立不共名。<a id="a-4F"></a>非互所无皆名不共。<a id="a-4G"></a>谓第七识相应无明。<a id="a-4H"></a>无始恒行障真义智。<a id="a-4I"></a>如是胜用余识所无。<a id="a-4J"></a>唯此识有故名不共。<a id="a-4K"></a>既尔此俱三亦应名不共。<a id="a-4L"></a>无明是主独得此名。<a id="a-4M"></a>或许余三亦名不共。<a id="a-4N"></a>对余痴故且说无明。<a id="a-4O"></a>不共无明总有二种。<a id="a-4P"></a>一恒行不共。<a id="a-4Q"></a>余识所无。<a id="a-4R"></a>二独行不共。<a id="a-4S"></a>此识非有。<a id="a-4T"></a>故瑜伽说。<a id="a-4U"></a>无明有二。<a id="a-4V"></a>若贪等俱者名相应无明。<a id="a-4W"></a>非贪等俱者名独行无明。<a id="a-4X"></a>是主独行唯见所断。<a id="a-4Y"></a>如契经说。<a id="a-4Z"></a>诸圣有学不共无明已永断故不造新业。<a id="a-4a"></a>非主独行亦修所断。<a id="a-4b"></a>忿等皆通见修所断故。<a id="a-4c"></a>恒行不共余部所无。<a id="a-4d"></a>独行不共此彼俱有。<a id="a-4e"></a>又契经说。<a id="a-4f"></a>眼色为缘生于眼识。<a id="a-4g"></a>广说乃至意法为缘生于意识。<a id="a-4h"></a>若无此识彼意非有。<a id="a-4i"></a>谓如五识必有眼等增上不共俱有所依。<a id="a-4j"></a>意识既是六识中摄。<a id="a-4k"></a>理应许有如是所依。<a id="a-4l"></a>此识若无彼依宁有。<a id="a-4m"></a>不可说色为彼所依。<a id="a-4n"></a>意非色故。<a id="a-4o"></a>意识应无随念计度二分别故。<a id="a-4p"></a>亦不可说五识无有俱有所依。<a id="a-4q"></a>彼与五根俱时而转如牙影故。<a id="a-4r"></a>又识与根既必同境。<a id="a-4s"></a>如心心所决定俱时。<a id="a-4t"></a>由此理趣极成意识。<a id="a-4u"></a>如眼等识必有不共显自名处等无间不摄增上所依。<a id="a-4v"></a>极成六识随一摄故。</p>
  <p id="a4w">又契经说。<a id="a-4x"></a>思量名意。<a id="a-4y"></a>若无此识彼应非有。<a id="a-4z"></a>谓若意识现在前时。<a id="a-50"></a>等无间意已灭非有。<a id="a-51"></a>过去未来理非有故。<a id="a-52"></a>彼思量用定不得成。<a id="a-53"></a>既尔如何说名为意。<a id="a-54"></a>若谓假说。<a id="a-55"></a>理亦不然。<a id="a-56"></a>无正思量假依何立。<a id="a-57"></a>若谓现在曾有思量。<a id="a-58"></a>尔时名识宁说为意。<a id="a-59"></a>故知别有第七末那。<a id="a-5A"></a>恒审思量正名为意。<a id="a-5B"></a>已灭依此假立意名。<a id="a-5C"></a>又契经说。<a id="a-5D"></a>无想灭定染意若无彼应无别。<a id="a-5E"></a>谓彼二定俱灭六识及彼心所。<a id="a-5F"></a>体数无异。<a id="a-5G"></a>若无染意于二定中一有一无。<a id="a-5H"></a>彼二何别。<a id="a-5I"></a>若谓加行界地依等有差别者。<a id="a-5J"></a>理亦不然。<a id="a-5K"></a>彼差别因由此有故。<a id="a-5L"></a>此若无者彼因亦无。<a id="a-5M"></a>是故定应别有此意。<a id="a-5N"></a>又契经说。<a id="a-5O"></a>无想有情一期生中心心所灭。<a id="a-5P"></a>若无此识彼应无染。<a id="a-5Q"></a>谓彼长时无六转识。<a id="a-5R"></a>若无此意我执便无。<a id="a-5S"></a>非于余处有具缚者一期生中都无我执。<a id="a-5T"></a>彼无我执应如涅槃便非圣贤同所诃厌。<a id="a-5U"></a>初后有故无如是失。<a id="a-5V"></a>中间长时无故有过。<a id="a-5W"></a>去来有故无如是失。<a id="a-5X"></a>彼非现常无故有过。<a id="a-5Y"></a>所得无故能得亦无。<a id="a-5Z"></a>不相应法前已遮破。<a id="a-5a"></a>藏识无故熏习亦无。<a id="a-5b"></a>余法受熏已辩非理。<a id="a-5c"></a>故应别有染污末那于无想天恒起我执。<a id="a-5d"></a>由斯贤圣同诃厌彼。<a id="a-5e"></a>又契经说。<a id="a-5f"></a>异生善染无记心时恒带我执。<a id="a-5g"></a>若无此识彼不应有。<a id="a-5h"></a>谓异生类三性心时。<a id="a-5i"></a>虽外起诸业而内恒执我。<a id="a-5j"></a>由执我故令六识中所起施等不能亡相。<a id="a-5k"></a>故瑜伽说。<a id="a-5l"></a>染污末那为识依止。<a id="a-5m"></a>彼未灭时相了别缚不得解脱。<a id="a-5n"></a>末那灭已相缚解脱。<a id="a-5o"></a>言相缚者谓于境相不能了达如幻事等。<a id="a-5p"></a>由斯见分相分所拘不得自在。<a id="a-5q"></a>故名相缚。<a id="a-5r"></a>依如是义有伽他言。</p>
  <p id="a5s">如是染污意　　是识之所依</p>
  <p id="a5t">此意未灭时　　识缚终不脱</p>
  <p id="a5u">又善无覆无记心时。<a id="a-5v"></a>若无我执应非有漏。<a id="a-5w"></a>自相续中六识烦恼与彼善等不俱起故。<a id="a-5x"></a>去来缘缚理非有故。<a id="a-5y"></a>非由他惑成有漏故。<a id="a-5z"></a>勿由他解成无漏故。<a id="a-60"></a>又不可说别有随眠是不相应现相续起。<a id="a-61"></a>由斯善等成有漏法。<a id="a-62"></a>彼非实有已极成故。<a id="a-63"></a>亦不可说从有漏种生彼善等故成有漏。<a id="a-64"></a>彼种先无因可成有漏故。<a id="a-65"></a>非由漏种彼成有漏。<a id="a-66"></a>勿学无漏心亦成有漏故。<a id="a-67"></a>虽由烦恼引施等业。<a id="a-68"></a>而不俱起故非有漏正因。<a id="a-69"></a>以有漏言表漏俱故。<a id="a-6A"></a>又无记业非烦恼引。<a id="a-6B"></a>彼复如何得成有漏。<a id="a-6C"></a>然诸有漏由与自身现行烦恼俱生俱灭互相增益方成有漏。<a id="a-6D"></a>由此熏成有漏法种。<a id="a-6E"></a>后时现起有漏义成。<a id="a-6F"></a>异生既然有学亦尔。<a id="a-6G"></a>无学有漏虽非漏俱。<a id="a-6H"></a>而从先时有漏种起。<a id="a-6I"></a>故成有漏于理无违。<a id="a-6J"></a>由有末那恒起我执。<a id="a-6K"></a>令善等法有漏义成。<a id="a-6L"></a>此意若无彼定非有。<a id="a-6M"></a>故知别有此第七识。<a id="a-6N"></a>证有此识理趣甚多。<a id="a-6O"></a>随摄大乘略述六种。<a id="a-6P"></a>诸有智者应随信学。<a id="a-6Q"></a>然有经中说六识者。<a id="a-6R"></a>应知彼是随转理门。<a id="a-6S"></a>或随所依六根说六。<a id="a-6T"></a>而识类别实有八种。<a id="a-6U"></a>如是已说第二能变。<a id="a-6V"></a>第三能变其相云何。<a id="a-6W"></a>颂曰。</p>
  <p id="a6X">次第三能变　　差别有六种</p>
  <p id="a6Y">了境为性相　　善不善俱非</p>
  <p id="a6Z">论曰。<a id="a-6a"></a>次中思量能变识。<a id="a-6b"></a>后应辩了境能变识相。<a id="a-6c"></a>此识差别总有六种。<a id="a-6d"></a>随六根境种类异故。<a id="a-6e"></a>谓名眼识乃至意识。<a id="a-6f"></a>随根立名具五义故。<a id="a-6g"></a>五谓依发属助如根。<a id="a-6h"></a>虽六识身皆依意转。<a id="a-6i"></a>然随不共立意识名。<a id="a-6j"></a>如五识身无相滥过。<a id="a-6k"></a>或唯依意故名意识。<a id="a-6l"></a>辩识得名心意非例。<a id="a-6m"></a>或名色识乃至法识。<a id="a-6n"></a>随境立名顺识义故。<a id="a-6o"></a>谓于六境了别名识。<a id="a-6p"></a>色等五识唯了色等。<a id="a-6q"></a>法识通能了一切法。<a id="a-6r"></a>或能了别法独得法识名。<a id="a-6s"></a>故六识名无相滥失。<a id="a-6t"></a>此后随境立六识名。<a id="a-6u"></a>依五色根未自在说。<a id="a-6v"></a>若得自在诸根互用。<a id="a-6w"></a>一根发识缘一切境。<a id="a-6x"></a>但可随根无相滥失。<a id="a-6y"></a>庄严论说如来五根一一皆于五境转者。<a id="a-6z"></a>且依粗显同类境说。<a id="a-70"></a>佛地经说。<a id="a-71"></a>成所作智决择有情心行差别。<a id="a-72"></a>起三业化作四记等。<a id="a-73"></a>若不遍缘无此能故。<a id="a-74"></a>然六转识所依所缘粗显极成。<a id="a-75"></a>故此不说。<a id="a-76"></a>前随义便已说所依。<a id="a-77"></a>此所缘境义便当说。<a id="a-78"></a>次言了境为性相者。<a id="a-79"></a>双显六识自性行相。<a id="a-7A"></a>识以了境为自性故。<a id="a-7B"></a>即复用彼为行相故。<a id="a-7C"></a>由斯兼释所立别名。<a id="a-7D"></a>能了别境名为识故。<a id="a-7E"></a>如契经说眼识云何。<a id="a-7F"></a>谓依眼根了别诸色。<a id="a-7G"></a>广说乃至意识云何。<a id="a-7H"></a>谓依意根了别诸法。<a id="a-7I"></a>彼经且说不共所依未转依位见分所了。<a id="a-7J"></a>余所依了如前已说。<a id="a-7K"></a>此六转识何性摄耶。<a id="a-7L"></a>谓善不善俱非性摄。<a id="a-7M"></a>俱非者谓无记。<a id="a-7N"></a>非善不善故名俱非。<a id="a-7O"></a>能为此世他世顺益故名为善。<a id="a-7P"></a>人天乐果虽于此世能为顺益非于他世。<a id="a-7Q"></a>故不名善。<a id="a-7R"></a>能为此世他世违损。<a id="a-7S"></a>故名不善。<a id="a-7T"></a>恶趣苦果虽于此世能为违损非于他世。<a id="a-7U"></a>故非不善。<a id="a-7V"></a>于善不善益损义中不可记别。<a id="a-7W"></a>故名无记。<a id="a-7X"></a>此六转识若与信等十一相应是善性摄。<a id="a-7Y"></a>与无惭等十法相应不善性摄。<a id="a-7Z"></a>俱不相应无记性摄。<a id="a-7a"></a>有义六识三性不俱。<a id="a-7b"></a>同外门转互相违故。<a id="a-7c"></a>五识必由意识导引俱生同境成善染故。<a id="a-7d"></a>若许五识三性俱行。<a id="a-7e"></a>意识尔时应通三性。<a id="a-7f"></a>便违正理故定不俱。<a id="a-7g"></a>瑜伽等说藏识一时与转识相应三性俱起者。<a id="a-7h"></a>彼依多念。<a id="a-7i"></a>如说一心非一生灭无相违过。<a id="a-7j"></a>有义六识三性容俱。<a id="a-7k"></a>率尔等流眼等五识。<a id="a-7l"></a>或多或少容俱起故。<a id="a-7m"></a>五识与意虽定俱生。<a id="a-7n"></a>而善性等不必同故。<a id="a-7o"></a>前所设难于此唐捐。<a id="a-7p"></a>故瑜伽说。<a id="a-7q"></a>若遇声缘从定起者。<a id="a-7r"></a>与定相应意识俱转余耳识生。<a id="a-7s"></a>非唯彼定相应意识能取此声。<a id="a-7t"></a>若不尔者于此音声不领受故不应出定。<a id="a-7u"></a>非取声时即便出定。<a id="a-7v"></a>领受声已若有希望后时方出。<a id="a-7w"></a>在定耳识率尔闻声理应非善。<a id="a-7x"></a>未转依者率尔堕心定无记故。<a id="a-7y"></a>由此诚证五俱意识非定与五善等性同。<a id="a-7z"></a>诸处但言五俱意识亦缘五境不说同性。<a id="a-80"></a>杂集论说等引位中五识无者。<a id="a-81"></a>依多分说。<a id="a-82"></a>若五识中三性俱转。<a id="a-83"></a>意随偏注与彼性同。<a id="a-84"></a>无偏注者便无记性。<a id="a-85"></a>故六转识三性容俱。<a id="a-86"></a>得自在位唯善性摄。<a id="a-87"></a>佛色心等道谛摄故。<a id="a-88"></a>已永灭除戏论种故。<a id="a-89"></a>六识与几心所相应。<a id="a-8A"></a>颂曰。</p>
  <p id="a8B">此心所遍行　　别境善烦恼</p>
  <p id="a8C">随烦恼不定　　皆三受相应</p>
  <p id="a8D">论曰。<a id="a-8E"></a>此六转识总与六位心所相应。<a id="a-8F"></a>谓遍行等。<a id="a-8G"></a>恒依心起与心相应。<a id="a-8H"></a>系属于心故名心所。<a id="a-8I"></a>如属我物立我所名。<a id="a-8J"></a>心于所缘唯取总相。<a id="a-8K"></a>心所于彼亦取别相。<a id="a-8L"></a>助成心事得心所名。<a id="a-8M"></a>如画师资作模填彩。<a id="a-8N"></a>故瑜伽说。<a id="a-8O"></a>识能了别事之总相。<a id="a-8P"></a>作意了此所未了相。<a id="a-8Q"></a>即诸心所所取别相。<a id="a-8R"></a>触能了此可意等相。<a id="a-8S"></a>受能了此摄受等相。<a id="a-8T"></a>想能了此言说因相。<a id="a-8U"></a>思能了此正因等相。<a id="a-8V"></a>故作意等名心所法。<a id="a-8W"></a>此表心所亦缘总相。<a id="a-8X"></a>余处复说。<a id="a-8Y"></a>欲亦能了可乐事相。<a id="a-8Z"></a>胜解亦了决定事相。<a id="a-8a"></a>念亦能了串习事相。<a id="a-8b"></a>定慧亦了德失等相。<a id="a-8c"></a>由此于境起善染等。<a id="a-8d"></a>诸心所法皆于所缘兼取别相。</p>
  <p id="a8e">虽诸心所名义无异而有六位种类差别。<a id="a-8f"></a>谓遍行有五。<a id="a-8g"></a>别境亦五。<a id="a-8h"></a>善有十一。<a id="a-8i"></a>烦恼有六。<a id="a-8j"></a>随烦恼有二十。<a id="a-8k"></a>不定有四。<a id="a-8l"></a>如是六位合五十一。<a id="a-8m"></a>一切心中定可得故。<a id="a-8n"></a>缘别别境而得生故。<a id="a-8o"></a>唯善心中可得生故。<a id="a-8p"></a>性是根本烦恼摄故。<a id="a-8q"></a>唯是烦恼等流性故。<a id="a-8r"></a>于善染等皆不定故。<a id="a-8s"></a>然瑜伽论合六为五。<a id="a-8t"></a>烦恼随烦恼俱是染故。<a id="a-8u"></a>复以四一切辩五差别。<a id="a-8v"></a>谓一切性及地时俱。<a id="a-8w"></a>五中遍行具四一切。<a id="a-8x"></a>别境唯有初二一切。<a id="a-8y"></a>善唯有一。<a id="a-8z"></a>谓一切地。<a id="a-90"></a>染四皆无。<a id="a-91"></a>不定唯一。<a id="a-92"></a>谓一切性。<a id="a-93"></a>由此五位种类差别。<a id="a-94"></a>此六转识易脱不定。<a id="a-95"></a>故皆容与三受相应。<a id="a-96"></a>皆领顺违非二相故。<a id="a-97"></a>领顺境相适悦身心说名乐受。<a id="a-98"></a>领违境相逼迫身心说名苦受。<a id="a-99"></a>领中容境相于身于心非逼非悦名不苦乐受。<a id="a-9A"></a>如是三受或各分二。<a id="a-9B"></a>五识相应说名身受。<a id="a-9C"></a>别依身故。<a id="a-9D"></a>意识相应说名心受。<a id="a-9E"></a>唯依心故。<a id="a-9F"></a>又三皆通有漏无漏。<a id="a-9G"></a>苦受亦由无漏起故。<a id="a-9H"></a>或各分三。<a id="a-9I"></a>谓见所断修所断非所断。</p>
  <p id="a9J">又学无学非二为三。<a id="a-9K"></a>或总分四。<a id="a-9L"></a>谓善不善有覆无覆二无记受。<a id="a-9M"></a>有义三受容各分四。<a id="a-9N"></a>五识俱起任运贪痴。<a id="a-9O"></a>纯苦趣中任运烦恼。<a id="a-9P"></a>不发业者是无记故。<a id="a-9Q"></a>彼皆容与苦根相应。<a id="a-9R"></a>瑜伽论说。<a id="a-9S"></a>若任运生一切烦恼。<a id="a-9T"></a>皆于三受现行可得。<a id="a-9U"></a>若通一切识身者。<a id="a-9V"></a>遍与一切根相应。<a id="a-9W"></a>不通一切识身者。<a id="a-9X"></a>意地一切根相应。<a id="a-9Y"></a>杂集论说。<a id="a-9Z"></a>若欲界系任运烦恼发恶行者亦是不善。<a id="a-9a"></a>所余皆是有覆无记。<a id="a-9b"></a>故知三受各容有四。<a id="a-9c"></a>或总分五。<a id="a-9d"></a>谓苦乐忧喜舍。<a id="a-9e"></a>三中苦乐各分二者。<a id="a-9f"></a>逼悦身心相各异故。<a id="a-9g"></a>由无分别有分别故。<a id="a-9h"></a>尤重轻微有差别故。<a id="a-9i"></a>不苦不乐不分二者。<a id="a-9j"></a>非逼非悦相无异故。<a id="a-9k"></a>无分别故。<a id="a-9l"></a>平等转故。<a id="a-9m"></a>诸适悦受五识相应恒名为乐。<a id="a-9n"></a>意识相应。<a id="a-9o"></a>若在欲界初二静虑近分名喜。<a id="a-9p"></a>但悦心故。<a id="a-9q"></a>若在初二静虑根本名乐名喜。<a id="a-9r"></a>悦身心故。<a id="a-9s"></a>若在第三静虑近分根本名乐。<a id="a-9t"></a>安静尤重无分别故。<a id="a-9u"></a>诸逼迫受五识相应恒名为苦。<a id="a-9v"></a>意识俱者有义唯忧。<a id="a-9w"></a>逼迫心故。<a id="a-9x"></a>诸圣教说意地戚受名忧根故。<a id="a-9y"></a>瑜伽论说。<a id="a-9z"></a>生地狱中诸有情类。<a id="a-A0"></a>异熟无间有异熟生苦忧相续。<a id="a-A1"></a>又说地狱寻伺忧俱。<a id="a-A2"></a>一分鬼趣傍生亦尔。<a id="a-A3"></a>故知意地尤重戚受尚名为忧。<a id="a-A4"></a>况余轻者。<a id="a-A5"></a>有义通二。<a id="a-A6"></a>人天中者恒名为忧。<a id="a-A7"></a>非尤重故。<a id="a-A8"></a>傍生鬼界名忧名苦。<a id="a-A9"></a>杂受纯受有轻重故。<a id="a-AA"></a>奈落迦中唯名为苦。<a id="a-AB"></a>纯受尤重无分别故。</p>
  <p id="aAC">瑜伽论说。<a id="a-AD"></a>若任运生一切烦恼皆于三受现行可得。<a id="a-AE"></a>广说如前。<a id="a-AF"></a>又说俱生萨迦耶见唯无记性。<a id="a-AG"></a>彼边执见应知亦尔。<a id="a-AH"></a>此俱苦受非忧根摄。<a id="a-AI"></a>论说忧根非无记故。<a id="a-AJ"></a>又瑜伽说。<a id="a-AK"></a>地狱诸根余三现行定不成就。<a id="a-AL"></a>纯苦鬼界傍生亦尔。<a id="a-AM"></a>余三定是乐喜忧根。<a id="a-AN"></a>以彼必成现行舍故。<a id="a-AO"></a>岂不客舍彼定不成。<a id="a-AP"></a>宁知彼文唯说客受。<a id="a-AQ"></a>应不说彼定成意根。<a id="a-AR"></a>彼六客识有时无故。<a id="a-AS"></a>不应彼论唯说客受通说意根。<a id="a-AT"></a>无异因故。<a id="a-AU"></a>又若彼论依客受说。<a id="a-AV"></a>如何说彼定成八根。<a id="a-AW"></a>若谓五识不相续故定说忧根为第八者。<a id="a-AX"></a>死生闷绝宁有忧根。<a id="a-AY"></a>有执苦根为第八者。<a id="a-AZ"></a>亦同此破。<a id="a-Aa"></a>设执一形为第八者理亦不然。<a id="a-Ab"></a>形不定故。<a id="a-Ac"></a>彼恶业招容无形故。<a id="a-Ad"></a>彼由恶业令五根门恒受苦故。<a id="a-Ae"></a>定成眼等。<a id="a-Af"></a>必有一形于彼何用。<a id="a-Ag"></a>非于无间大地狱中可有希求淫欲事故。<a id="a-Ah"></a>由斯第八定是舍根。<a id="a-Ai"></a>第七八识舍相应故。<a id="a-Aj"></a>如极乐地意悦名乐无有喜根。<a id="a-Ak"></a>故极苦处意迫名苦无有忧根。<a id="a-Al"></a>故余三言定忧喜乐。<a id="a-Am"></a>余处说彼有等流乐。<a id="a-An"></a>应知彼依随转理说。<a id="a-Ao"></a>或彼通说余杂受处。<a id="a-Ap"></a>无异熟乐名纯苦故。<a id="a-Aq"></a>然诸圣教意地戚受名忧根者。<a id="a-Ar"></a>依多分说。<a id="a-As"></a>或随转门。<a id="a-At"></a>无相违过。<a id="a-Au"></a>瑜伽论说生地狱中诸有情类异熟无间有异熟生苦忧相续。<a id="a-Av"></a>又说地狱寻伺忧俱。<a id="a-Aw"></a>一分鬼趣傍生亦尔者。<a id="a-Ax"></a>亦依随转门。</p>
  <p id="aAy">又彼苦根意识俱者。<a id="a-Az"></a>是余忧类。<a id="a-B0"></a>假说为忧。<a id="a-B1"></a>或彼苦根损身心故。<a id="a-B2"></a>虽苦根摄而亦名忧。<a id="a-B3"></a>如近分喜益身心故。<a id="a-B4"></a>虽是喜根而亦名乐。<a id="a-B5"></a>显扬论等具显此义。<a id="a-B6"></a>然未至地定无乐根。<a id="a-B7"></a>说彼唯有十一根故。<a id="a-B8"></a>由此应知。<a id="a-B9"></a>意地戚受纯受苦处亦苦根摄。<a id="a-BA"></a>此等圣教差别多门。<a id="a-BB"></a>恐文增广故不繁述。<a id="a-BC"></a>有义六识三受不俱。<a id="a-BD"></a>皆外门转互相违故。<a id="a-BE"></a>五俱意识同五所缘。<a id="a-BF"></a>五三受俱意亦应尔。<a id="a-BG"></a>便违正理故必不俱。<a id="a-BH"></a>瑜伽等说藏识一时与转识相应三受俱起者。<a id="a-BI"></a>彼依多念。<a id="a-BJ"></a>如说一心非一生灭。<a id="a-BK"></a>无相违过。<a id="a-BL"></a>有义六识三受容俱。<a id="a-BM"></a>顺违中境容俱受故。<a id="a-BN"></a>意不定与五受同故。<a id="a-BO"></a>于偏注境起一受故无偏注者便起舍故。<a id="a-BP"></a>由斯六识三受容俱。<a id="a-BQ"></a>得自在位唯乐喜舍。<a id="a-BR"></a>诸佛已断忧苦事故。<a id="a-BS"></a>前所略摽六位心所。<a id="a-BT"></a>今应广显彼差别相。<a id="a-BU"></a>且初二位其相云何。<a id="a-BV"></a>颂曰。</p>
  <p id="aBW">初遍行触等　　次别境谓欲</p>
  <p id="aBX">胜解念定慧　　所缘事不同</p>
  <p id="aBY">论曰。<a id="a-BZ"></a>六位中初遍行心所即触等五。<a id="a-Ba"></a>如前广说。<a id="a-Bb"></a>此遍行相云何应知。<a id="a-Bc"></a>由教及理为定量故。<a id="a-Bd"></a>此中教者如契经言。<a id="a-Be"></a>眼色为缘生于眼识。<a id="a-Bf"></a>三和合触。<a id="a-Bg"></a>与触俱生有受想思。<a id="a-Bh"></a>乃至广说。<a id="a-Bi"></a>由斯触等四是遍行。</p>
  <p id="aBj">又契经说。<a id="a-Bk"></a>若根不坏境界现前。<a id="a-Bl"></a>作意正起方能生识。<a id="a-Bm"></a>余经复言。<a id="a-Bn"></a>若于此作意即于此了别。<a id="a-Bo"></a>若于此了别即于此作意。<a id="a-Bp"></a>是故此二恒共和合。<a id="a-Bq"></a>乃至广说。<a id="a-Br"></a>由此作意亦是遍行。<a id="a-Bs"></a>此等圣教诚证非一。<a id="a-Bt"></a>理谓识起必有三和。<a id="a-Bu"></a>彼定生触必由触有。<a id="a-Bv"></a>若无触者心心所法应不和合触一境故。<a id="a-Bw"></a>作意引心令趣自境。<a id="a-Bx"></a>此若无者心应无故。<a id="a-By"></a>受能领纳顺违中境。<a id="a-Bz"></a>令心等起欢戚舍相。<a id="a-C0"></a>无心起时无随一故。<a id="a-C1"></a>想能安立自境分齐。<a id="a-C2"></a>若心起时无此想者。<a id="a-C3"></a>应不能取境分齐相。<a id="a-C4"></a>思令心取正因等相造作善等。<a id="a-C5"></a>无心起位无此随一故必有思。<a id="a-C6"></a>由此证知触等五法心起必有。<a id="a-C7"></a>故是遍行。<a id="a-C8"></a>余非遍行义至当说。<a id="a-C9"></a>次别境者。<a id="a-CA"></a>谓欲至慧所缘境事多分不同。<a id="a-CB"></a>于六位中次初说故。<a id="a-CC"></a>云何为欲。<a id="a-CD"></a>于所乐境希望为性。<a id="a-CE"></a>勤依为业。<a id="a-CF"></a>有义所乐谓可欣境。<a id="a-CG"></a>于可欣事欲见闻等有希望故。<a id="a-CH"></a>于可厌事希彼不合。<a id="a-CI"></a>望彼别离岂非有欲。<a id="a-CJ"></a>此但求彼不合离时可欣自体非可厌事。<a id="a-CK"></a>故于可厌及中容境一向无欲。<a id="a-CL"></a>缘可欣事若不希望亦无欲起。<a id="a-CM"></a>有义所乐谓所求境。<a id="a-CN"></a>于可欣厌求合离等有希望故。<a id="a-CO"></a>于中容境一向无欲。<a id="a-CP"></a>缘欣厌事若不希求亦无欲起。<a id="a-CQ"></a>有义所乐谓欲观境。<a id="a-CR"></a>于一切事欲观察者有希望故。<a id="a-CS"></a>若不欲观随因境势任运缘者即全无欲。<a id="a-CT"></a>由斯理趣欲非遍行。<a id="a-CU"></a>有说要由希望境力诸心心所方取所缘。<a id="a-CV"></a>故经说欲为诸法本。<a id="a-CW"></a>彼说不然。<a id="a-CX"></a>心等取境由作意故。<a id="a-CY"></a>诸圣教说作意现前能生识故。<a id="a-CZ"></a>曾无处说由欲能生心心所故。<a id="a-Ca"></a>如说诸法爱为根本。<a id="a-Cb"></a>岂心心所皆由爱生。<a id="a-Cc"></a>故说欲为诸法本者。<a id="a-Cd"></a>说欲所起一切事业。<a id="a-Ce"></a>或说善欲能发正勤。<a id="a-Cf"></a>由彼助成一切善事。<a id="a-Cg"></a>故论说此勤依为业。<a id="a-Ch"></a>云何胜解。<a id="a-Ci"></a>于决定境印持为性。<a id="a-Cj"></a>不可引转为业。<a id="a-Ck"></a>谓邪正等教理证力于所取境审决印持。<a id="a-Cl"></a>由此异缘不能引转。<a id="a-Cm"></a>故犹豫境胜解全无。<a id="a-Cn"></a>非审决心亦无胜解。<a id="a-Co"></a>由斯胜解非遍行摄。<a id="a-Cp"></a>有说心等取自境时无拘碍故皆有胜解。<a id="a-Cq"></a>彼说非理。<a id="a-Cr"></a>所以者何。<a id="a-Cs"></a>能不碍者即诸法故。<a id="a-Ct"></a>所不碍者即心等故。<a id="a-Cu"></a>胜发起者根作意故。<a id="a-Cv"></a>若由此故彼胜发起。<a id="a-Cw"></a>此应复待余便有无穷失。<a id="a-Cx"></a>云何为念。<a id="a-Cy"></a>于曾习境令心明记不忘为性。<a id="a-Cz"></a>定依为业。<a id="a-D0"></a>谓数忆持曾所受境令不忘失能引定故。<a id="a-D1"></a>于曾未受体类境中全不起念。<a id="a-D2"></a>设曾所受不能明记念亦不生。<a id="a-D3"></a>故念必非遍行所摄。<a id="a-D4"></a>有说心起必有念俱。<a id="a-D5"></a>能为后时忆念因故。<a id="a-D6"></a>彼说非理。<a id="a-D7"></a>勿于后时有痴信等前亦有故。<a id="a-D8"></a>前心心所或想势力足为后时忆念因故。<a id="a-D9"></a>云何为定。<a id="a-DA"></a>于所观境令心专注不散为性。<a id="a-DB"></a>智依为业。<a id="a-DC"></a>谓观德失俱非境中。<a id="a-DD"></a>由定令心专注不散。<a id="a-DE"></a>依斯便有决择智生。<a id="a-DF"></a>心专注言显所欲住即便能住。<a id="a-DG"></a>非唯一境。<a id="a-DH"></a>不尔见道历观诸谛前后境别应无等持。<a id="a-DI"></a>若不系心专注境位便无定起。<a id="a-DJ"></a>故非遍行。<a id="a-DK"></a>有说尔时亦有定起。<a id="a-DL"></a>但相微隐。<a id="a-DM"></a>应说诚言。<a id="a-DN"></a>若定能令心等和合同趣一境故是遍行。<a id="a-DO"></a>理亦不然。<a id="a-DP"></a>是触用故。<a id="a-DQ"></a>若谓此定令刹那顷心不易缘故遍行摄。<a id="a-DR"></a>亦不应理。<a id="a-DS"></a>一刹那心自于所缘无易义故。<a id="a-DT"></a>若言由定心取所缘故遍行摄。<a id="a-DU"></a>彼亦非理。<a id="a-DV"></a>作意令心取所缘故。<a id="a-DW"></a>有说此定体即是心。<a id="a-DX"></a>经说为心学心一境性故。<a id="a-DY"></a>彼非诚证。<a id="a-DZ"></a>依定摄心令心一境说彼言故。<a id="a-Da"></a>根力觉支道支等摄。<a id="a-Db"></a>如念慧等非即心故。<a id="a-Dc"></a>云何为慧。<a id="a-Dd"></a>于所观境简择为性。<a id="a-De"></a>断疑为业。<a id="a-Df"></a>谓观德失俱非境中。<a id="a-Dg"></a>由慧推求得决定故。<a id="a-Dh"></a>于非观境愚昧心中无简择故非遍行摄。<a id="a-Di"></a>有说尔时亦有慧起。<a id="a-Dj"></a>但相微隐。<a id="a-Dk"></a>天爱宁知。<a id="a-Dl"></a>对法说为大地法故。<a id="a-Dm"></a>诸部对法展转相违。<a id="a-Dn"></a>汝等如何执为定量。<a id="a-Do"></a>唯触等五经说遍行。<a id="a-Dp"></a>说十非经。<a id="a-Dq"></a>不应固执。<a id="a-Dr"></a>然欲等五非触等故定非遍行。<a id="a-Ds"></a>如信贪等。<a id="a-Dt"></a>有义此五定互相资。<a id="a-Du"></a>随一起时必有余四。<a id="a-Dv"></a>有义不定。<a id="a-Dw"></a>瑜伽说此四一切中无后二故。<a id="a-Dx"></a>又说此五缘四境生。<a id="a-Dy"></a>所缘能缘非定俱故。<a id="a-Dz"></a>应说此五或时起一。<a id="a-E0"></a>谓于所乐唯起希望。<a id="a-E1"></a>或于决定唯起印解。<a id="a-E2"></a>或于曾习唯起忆念。<a id="a-E3"></a>或于所观唯起专注。<a id="a-E4"></a>谓愚昧类为止散心。<a id="a-E5"></a>虽专注所缘而不能简择。<a id="a-E6"></a>世共知彼有定无慧。<a id="a-E7"></a>彼加行位少有闻思。<a id="a-E8"></a>故说等持缘所观境。<a id="a-E9"></a>或依多分故说是言。<a id="a-EA"></a>如戏忘天专注一境起贪嗔等。<a id="a-EB"></a>有定无慧。<a id="a-EC"></a>诸如是等其类实繁。<a id="a-ED"></a>或于所观唯起简择。<a id="a-EE"></a>谓不专注驰散推求。<a id="a-EF"></a>或时起二。<a id="a-EG"></a>谓于所乐决定境中起欲胜解。<a id="a-EH"></a>或于所乐曾习境中起欲及念。<a id="a-EI"></a>如是乃至于所观境起定及慧。<a id="a-EJ"></a>合有十二。<a id="a-EK"></a>或时起三。<a id="a-EL"></a>谓于所乐决定曾习起欲解念。<a id="a-EM"></a>如是乃至于曾所观起念定慧。<a id="a-EN"></a>合有十三。<a id="a-EO"></a>或时起四。<a id="a-EP"></a>谓于所乐决定曾习所观境中起前四种。<a id="a-EQ"></a>如是乃至于定曾习所观境中起后四种。<a id="a-ER"></a>合有五四。<a id="a-ES"></a>或时起五。<a id="a-ET"></a>谓于所乐决定曾习所观境中具起五种。<a id="a-EU"></a>如是于四起欲等五。<a id="a-EV"></a>总别合有三十一句。<a id="a-EW"></a>或有心位五皆不起。<a id="a-EX"></a>如非四境率尔堕心及藏识俱。<a id="a-EY"></a>此类非一。<a id="a-EZ"></a>第七八识此别境五随位有无。<a id="a-Ea"></a>如前已说。<a id="a-Eb"></a>第六意识诸位容俱。<a id="a-Ec"></a>依转未转皆不遮故。<a id="a-Ed"></a>有义五识此五皆无。<a id="a-Ee"></a>缘已得境无希望故。<a id="a-Ef"></a>不能审决无印持故。<a id="a-Eg"></a>恒取新境无追忆故。<a id="a-Eh"></a>自性散动无专注故。<a id="a-Ei"></a>不能推度无简择故。<a id="a-Ej"></a>有义五识容有此五。<a id="a-Ek"></a>虽无于境增上希望。<a id="a-El"></a>而有微劣乐境义故。<a id="a-Em"></a>于境虽无增上审决。<a id="a-En"></a>而有微劣印境义故。<a id="a-Eo"></a>虽无明记曾习境体。<a id="a-Ep"></a>而有微劣念境类故。<a id="a-Eq"></a>虽不作意系念一境。<a id="a-Er"></a>而有微劣专注义故。<a id="a-Es"></a>遮等引故说性散动。<a id="a-Et"></a>非遮等持。<a id="a-Eu"></a>故容有定。<a id="a-Ev"></a>虽于所缘不能推度。<a id="a-Ew"></a>而有微劣简择义故。<a id="a-Ex"></a>由此圣教说眼耳通是眼耳识相应智性。<a id="a-Ey"></a>余三准此有慧无失。<a id="a-Ez"></a>未自在位此五或无。<a id="a-F0"></a>得自在时此五定有。<a id="a-F1"></a>乐观诸境欲无减故。<a id="a-F2"></a>印境胜解常无减故。<a id="a-F3"></a>忆习曾受念无减故。<a id="a-F4"></a>又佛五识缘三世故。<a id="a-F5"></a>如来无有不定心故。<a id="a-F6"></a>五识皆有作事智故。<a id="a-F7"></a>此别境五何受相应。<a id="a-F8"></a>有义欲三除忧苦受。<a id="a-F9"></a>以彼二境非所乐故。<a id="a-FA"></a>余四通四。<a id="a-FB"></a>唯除苦受。<a id="a-FC"></a>以审决等五识无故。<a id="a-FD"></a>有义一切五受相应。<a id="a-FE"></a>论说忧根于无上法思慕愁戚求欲证故。<a id="a-FF"></a>纯受苦处希求解脱。<a id="a-FG"></a>意有苦根前已说故。<a id="a-FH"></a>论说贪爱忧苦相应。<a id="a-FI"></a>此贪爱俱必有欲故。<a id="a-FJ"></a>苦根既有意识相应。<a id="a-FK"></a>审决等四苦俱何咎。<a id="a-FL"></a>又五识俱亦有微细印境等四。<a id="a-FM"></a>义如前说。<a id="a-FN"></a>由斯欲等五受相应。<a id="a-FO"></a>此五复依性界学等。<a id="a-FP"></a>诸门分别如理应思。</p>
 </body>
</html>