<!doctype html>
<html id="z3IBVVmzn" data-ver="677">
 <head>
  <meta charset="utf-8">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">成唯识论卷第十</h1>
  <p id="a2">此十一障二障所摄。<a id="a-3"></a>烦恼障中见所断种于极喜地见道初断。<a id="a-4"></a>彼障现起地前已伏。<a id="a-5"></a>修所断种金刚喻定现在前时一切顿断。<a id="a-6"></a>彼障现起地前渐伏。<a id="a-7"></a>初地以上能顿伏尽令永不行如阿罗汉。<a id="a-8"></a>由故意力前七地中虽暂现起而不为失。<a id="a-9"></a>八地以上毕竟不行。<a id="a-A"></a>所知障中见所断种于极喜地见道初断。<a id="a-B"></a>彼障现起地前已伏。<a id="a-C"></a>修所断种于十地中渐次断灭金刚喻定现在前时方永断尽。<a id="a-D"></a>彼障现起地前渐伏乃至十地方永伏尽。<a id="a-E"></a>八地以上六识俱者不复现行。<a id="a-F"></a>无漏观心及果相续能违彼故。<a id="a-G"></a>第七俱者犹可现行。<a id="a-H"></a>法空智果起位方伏。<a id="a-I"></a>前五转识设未转依无漏伏故障不现起。<a id="a-J"></a>虽于修道十地位中皆不断灭烦恼障种而彼粗重亦渐断灭。<a id="a-K"></a>由斯故说二障粗重一一皆有三位断义。<a id="a-L"></a>虽诸位中皆断粗重而三位显。<a id="a-M"></a>是故偏说。<a id="a-N"></a>断二障种渐顿云何。<a id="a-O"></a>第七识俱烦恼障种三乘将得无学果。<a id="a-P"></a>时一刹那中三界顿断。<a id="a-Q"></a>所知障种将成佛时一刹那中一切顿断。<a id="a-R"></a>任运内起无粗细故。<a id="a-S"></a>余六识俱烦恼障种见所断者三乘见位真见道中一切顿断。<a id="a-T"></a>修所断者随其所应一类二乘三界九地一一渐次九品别断。<a id="a-U"></a>一类二乘三界九地合为一聚九品别断。<a id="a-V"></a>菩萨要起金刚喻定一刹那中三界顿断。<a id="a-W"></a>所知障种初地初心顿断一切见所断者。<a id="a-X"></a>修所断者后于十地修道位中渐次而断。<a id="a-Y"></a>乃至正起金刚喻定一刹那中方皆断尽。<a id="a-Z"></a>通缘内外粗细境生品类差别有众多故。<a id="a-a"></a>二乘根钝渐断障时必各别起无间解脱。<a id="a-b"></a>加行胜进或别或总。<a id="a-c"></a>菩萨利根渐断障位。<a id="a-d"></a>非要别起无间解脱刹那刹那能断证故。<a id="a-e"></a>加行等四刹那刹那前后相望皆容具有。</p>
  <p id="af">十真如者。<a id="a-g"></a>一遍行真如。<a id="a-h"></a>谓此真如二空所显无有一法而不在故。<a id="a-i"></a>二最胜真如。<a id="a-j"></a>谓此真如具无边德于一切法最为胜故。<a id="a-k"></a>三胜流真如。<a id="a-l"></a>谓此真如所流教法于余教法极为胜故。<a id="a-m"></a>四无摄受真如。<a id="a-n"></a>谓此真如无所系属。<a id="a-o"></a>非我执等所依取故。<a id="a-p"></a>五类无别真如。<a id="a-q"></a>谓此真如类无差别。<a id="a-r"></a>非如眼等类有异故。<a id="a-s"></a>六无染净真如。<a id="a-t"></a>谓此真如本性无染亦不可说后方净故。<a id="a-u"></a>七法无别真如。<a id="a-v"></a>谓此真如虽多教法种种安立而无异故。<a id="a-w"></a>八不增减真如。<a id="a-x"></a>谓此真如离增减执。<a id="a-y"></a>不随净染有增减故。<a id="a-z"></a>即此亦名相土自在所依真如。<a id="a-10"></a>谓若证得此真如已现相现土俱自在故。<a id="a-11"></a>九智自在所依真如。<a id="a-12"></a>谓若证得此真如已于无碍解得自在故。<a id="a-13"></a>十业自在等所依真如。<a id="a-14"></a>谓若证得此真如已普于一切神通作业总持定门皆自在故。<a id="a-15"></a>虽真如性实无差别而随胜德假立十种。<a id="a-16"></a>虽初地中已达一切而能证行犹未圆满。<a id="a-17"></a>为令圆满后后建立。</p>
  <p id="a18">如是菩萨于十地中勇猛修行十种胜行断十重障证十真如于二转依便能证得。<a id="a-19"></a>转依位别略有六种。<a id="a-1A"></a>一损力益能转。<a id="a-1B"></a>谓初二位。<a id="a-1C"></a>由习胜解及惭愧故损本识中染种势力益本识内净种功能。<a id="a-1D"></a>虽未断障种实证转依而渐伏现行亦名为转。<a id="a-1E"></a>二通达转谓通达位。<a id="a-1F"></a>由见道力通达真如断分别生二障粗重证得一分真实转依。<a id="a-1G"></a>三修习转。<a id="a-1H"></a>谓修习位。<a id="a-1I"></a>由数修习十地行故渐断俱生二障粗重渐次证得真实转依。<a id="a-1J"></a>摄大乘中说通达转在前六地有无相观通达真俗间杂现前令真非真现不现故。<a id="a-1K"></a>说修习转在后四地纯无相观长时现前勇猛修习断余粗重多令非真不显现故。<a id="a-1L"></a>四果圆满转。<a id="a-1M"></a>谓究竟位。<a id="a-1N"></a>由三大劫阿僧企耶修集无边难行胜行金刚喻定现在前时永断本来一切粗重顿证佛果圆满转依。<a id="a-1O"></a>穷未来际利乐无尽。<a id="a-1P"></a>五下劣转。<a id="a-1Q"></a>谓二乘位。<a id="a-1R"></a>专求自利厌苦欣寂唯能通达生空真如断烦恼种证真择灭无胜堪能名下劣转。<a id="a-1S"></a>六广大转。<a id="a-1T"></a>谓大乘位。<a id="a-1U"></a>为利他故趣大菩提生死涅槃俱无欣厌具能通达二空真如双断所知烦恼障种顿证无上菩提涅槃有胜堪能名广大转。<a id="a-1V"></a>此中意说广大转依舍二粗重而证得故。</p>
  <p id="a1W">转依义别略有四种。<a id="a-1X"></a>一能转道。<a id="a-1Y"></a>此复有二。<a id="a-1Z"></a>一能伏道。<a id="a-1a"></a>谓伏二障随眠势力令不引起二障现行。<a id="a-1b"></a>此通有漏无漏二道加行根本后得三智随其所应渐顿伏彼。<a id="a-1c"></a>二能断道。<a id="a-1d"></a>谓能永断二障随眠。<a id="a-1e"></a>此道定非有漏加行。<a id="a-1f"></a>有漏曾习。<a id="a-1g"></a>相执所引未泯相故。<a id="a-1h"></a>加行趣求所证所引未成办故。<a id="a-1i"></a>有义根本无分别智亲证二空所显真理。<a id="a-1j"></a>无境相故能断随眠。<a id="a-1k"></a>后得不然故非断道。<a id="a-1l"></a>有义后得无分别智虽不亲证二空真理无力能断迷理随眠。<a id="a-1m"></a>而于安立非安立相明了现前无倒证故亦能永断迷事随眠。<a id="a-1n"></a>故瑜伽说修道位中有出世断道世出世断道。<a id="a-1o"></a>无纯世间道能永害随眠。<a id="a-1p"></a>是曾习故相执引故。<a id="a-1q"></a>由斯理趣诸见所断及修所断迷理随眠唯有根本无分别智亲证理故能正断彼。<a id="a-1r"></a>余修所断迷事随眠根本后得俱能正断。<a id="a-1s"></a>二所转依。<a id="a-1t"></a>此复有二。<a id="a-1u"></a>一持种依。<a id="a-1v"></a>谓本识。<a id="a-1w"></a>由此能持染净法种与染净法俱为所依。<a id="a-1x"></a>圣道转令舍染得净。<a id="a-1y"></a>余依他起性虽亦是依而不能持种故此不说。<a id="a-1z"></a>二迷悟依。<a id="a-20"></a>谓真如。<a id="a-21"></a>由此能作迷悟根本诸染净法依之得生。<a id="a-22"></a>圣道转令舍染得净。<a id="a-23"></a>余虽亦作迷悟法依而非根本故此不说。<a id="a-24"></a>三所转舍。<a id="a-25"></a>此复有二。<a id="a-26"></a>一所断舍。<a id="a-27"></a>谓二障种。<a id="a-28"></a>真无间道现在前时障治相违彼便断灭永不成就。<a id="a-29"></a>说之为舍。<a id="a-2A"></a>彼种断故不复现行妄执我法。<a id="a-2B"></a>所执我法不对妄情。<a id="a-2C"></a>亦说为舍。<a id="a-2D"></a>由此名舍遍计所执。<a id="a-2E"></a>二所弃舍。<a id="a-2F"></a>谓余有漏劣无漏种。<a id="a-2G"></a>金刚喻定现在前时引极圆明纯净本识。<a id="a-2H"></a>非彼依故皆永弃舍。<a id="a-2I"></a>彼种舍已现有漏法及劣无漏毕竟不生。<a id="a-2J"></a>既永不生亦说为舍。<a id="a-2K"></a>由此名舍生死劣法。<a id="a-2L"></a>有义所余有漏法种及劣无漏金刚喻定现在前时皆已弃舍。<a id="a-2M"></a>与二障种俱时舍故。<a id="a-2N"></a>有义尔时犹未舍彼。<a id="a-2O"></a>与无间道不相违故。<a id="a-2P"></a>菩萨应无生死法故。<a id="a-2Q"></a>此位应无所熏识故。<a id="a-2R"></a>住无间道应名佛故。<a id="a-2S"></a>后解脱道应无用故。<a id="a-2T"></a>由此应知。<a id="a-2U"></a>余有漏等解脱道起方弃舍之。<a id="a-2V"></a>第八净识非彼依故。<a id="a-2W"></a>四所转得。<a id="a-2X"></a>此复有二。<a id="a-2Y"></a>一所显得。<a id="a-2Z"></a>谓大涅槃。<a id="a-2a"></a>此虽本来自性清净而由客障覆令不显真圣道生断彼障故令其相显名得涅槃。<a id="a-2b"></a>此依真如离障施设。<a id="a-2c"></a>故体即是清净法界。</p>
  <p id="a2d">涅槃义别略有四种。<a id="a-2e"></a>一本来自性清净涅槃。<a id="a-2f"></a>谓一切法相真如理。<a id="a-2g"></a>虽有客染而本性净。<a id="a-2h"></a>具无数量微妙功德。<a id="a-2i"></a>无生无灭湛若虚空。<a id="a-2j"></a>一切有情平等共有。<a id="a-2k"></a>与一切法不一不异。<a id="a-2l"></a>离一切相一切分别。<a id="a-2m"></a>寻思路绝名言道断。<a id="a-2n"></a>唯真圣者自内所证。<a id="a-2o"></a>其性本寂故名涅槃。<a id="a-2p"></a>二有余依涅槃。<a id="a-2q"></a>谓即真如出烦恼障。<a id="a-2r"></a>虽有微苦所依未灭。<a id="a-2s"></a>而障永寂故名涅槃。<a id="a-2t"></a>三无余依涅槃。<a id="a-2u"></a>谓即真如出生死苦。<a id="a-2v"></a>烦恼既尽余依亦灭。<a id="a-2w"></a>众苦永寂故名涅槃。<a id="a-2x"></a>四无住处涅槃。<a id="a-2y"></a>谓即真如出所知障。<a id="a-2z"></a>大悲般若常所辅翼。<a id="a-30"></a>由斯不住生死涅槃利乐有情穷未来际用而常寂故名涅槃。<a id="a-31"></a>一切有情皆有初一。<a id="a-32"></a>二乘无学容有前三。<a id="a-33"></a>唯我世尊可言具四。<a id="a-34"></a>如何善逝有有余依。<a id="a-35"></a>虽无实依而现似有。<a id="a-36"></a>或苦依尽说无余依。<a id="a-37"></a>非苦依在说有余依。<a id="a-38"></a>是故世尊可言具四。<a id="a-39"></a>若声闻等有无余依如何有处设彼非有。<a id="a-3A"></a>有处说彼都无涅槃岂有余依彼亦非有。<a id="a-3B"></a>然声闻等身智在时有所知障。<a id="a-3C"></a>苦依未尽圆寂义隐。<a id="a-3D"></a>说无涅槃。<a id="a-3E"></a>非彼实无烦恼障尽所显真理有余涅槃。<a id="a-3F"></a>尔时未证无余圆寂故亦说彼无无余依。<a id="a-3G"></a>非彼后时灭身智已无苦依尽无余涅槃。<a id="a-3H"></a>或说二乘无涅槃者依无住处不依前三。<a id="a-3I"></a>又说彼无无余依者依不定性二乘而说。<a id="a-3J"></a>彼才证得有余涅槃。<a id="a-3K"></a>决定回心求无上觉。<a id="a-3L"></a>由定愿力留身久住。<a id="a-3M"></a>非如一类入无余依。<a id="a-3N"></a>谓有二乘深乐圆寂得生空观亲证真如。<a id="a-3O"></a>永灭感生烦恼障尽显依真理有余涅槃。<a id="a-3P"></a>彼能感生烦恼尽故后有异熟无由更生。<a id="a-3Q"></a>现苦所依任运灭位余有为法既无所依与彼苦依同时顿舍显依真理无余涅槃。<a id="a-3R"></a>尔时虽无二乘身智而由彼证可说彼有。<a id="a-3S"></a>此位唯有清净真如。<a id="a-3T"></a>离相湛然寂灭安乐。<a id="a-3U"></a>依斯说彼与佛无差。<a id="a-3V"></a>但无菩提利乐他业。<a id="a-3W"></a>故复说彼与佛有异。<a id="a-3X"></a>诸所知障既不感生。<a id="a-3Y"></a>如何断彼得无住处。<a id="a-3Z"></a>彼能隐覆法空真如令不发生大悲般若穷未来际利乐有情故。<a id="a-3a"></a>断彼时显法空理。<a id="a-3b"></a>此理即是无住涅槃。<a id="a-3c"></a>令于二边俱不住故。<a id="a-3d"></a>若所知障亦障涅槃。<a id="a-3e"></a>如何断彼不得择灭。<a id="a-3f"></a>择灭离缚彼非缚故。<a id="a-3g"></a>既尔断彼宁得涅槃。<a id="a-3h"></a>非诸涅槃皆择灭摄。<a id="a-3i"></a>不尔性净应非涅槃。<a id="a-3j"></a>能缚有情住生死者断此说得择灭无为。<a id="a-3k"></a>诸所知障不感生死。<a id="a-3l"></a>非如烦恼能缚有情。<a id="a-3m"></a>故断彼时不得择灭。<a id="a-3n"></a>然断彼故法空理显。<a id="a-3o"></a>此理相寂说为涅槃。<a id="a-3p"></a>非此涅槃择灭为性。<a id="a-3q"></a>故四圆寂诸无为中初后即真如。<a id="a-3r"></a>中二择灭摄。<a id="a-3s"></a>若唯断缚得择灭者不动等二四中谁摄。<a id="a-3t"></a>非择灭摄。<a id="a-3u"></a>说暂离故。<a id="a-3v"></a>择灭无为唯究竟灭。<a id="a-3w"></a>有非择灭非永灭故。<a id="a-3x"></a>或无住处亦择灭摄。<a id="a-3y"></a>由真择力灭障得故。<a id="a-3z"></a>择灭有二。<a id="a-40"></a>一灭缚得。<a id="a-41"></a>谓断感生烦恼得者。<a id="a-42"></a>二灭障得。<a id="a-43"></a>谓断除障而证得者。<a id="a-44"></a>故四圆寂诸无为中初一即真如。<a id="a-45"></a>后三皆择灭。<a id="a-46"></a>不动等二暂伏灭者非择灭摄究竟灭者择灭所摄。<a id="a-47"></a>既所知障亦障涅槃。<a id="a-48"></a>如何但说是菩提障。<a id="a-49"></a>说烦恼障但障涅槃岂彼不能为菩提障。<a id="a-4A"></a>应知圣教依胜用说。<a id="a-4B"></a>理实俱能通障二果。<a id="a-4C"></a>如是所说四涅槃中唯后三种名所显得。<a id="a-4D"></a>二所生得。<a id="a-4E"></a>谓大菩提。<a id="a-4F"></a>此虽本来有能生种而所知障碍故不生。<a id="a-4G"></a>由圣道力断彼障故令从种起名得菩提。<a id="a-4H"></a>起已相续穷未来际。<a id="a-4I"></a>此即四智相应心品。</p>
  <p id="a4J">云何四智相应心品。<a id="a-4K"></a>一大圆镜智相应心品。<a id="a-4L"></a>谓此心品离诸分别。<a id="a-4M"></a>所缘行相微细难知。<a id="a-4N"></a>不妄不愚一切境相。<a id="a-4O"></a>性相清净离诸杂染。<a id="a-4P"></a>纯净圆德现种依持。<a id="a-4Q"></a>能现能生身土智影。<a id="a-4R"></a>无间无断穷未来际。<a id="a-4S"></a>如大圆镜现众色像。<a id="a-4T"></a>二平等性智相应心品。<a id="a-4U"></a>谓此心品观一切法自他有情悉皆平等。<a id="a-4V"></a>大慈悲等恒共相应。<a id="a-4W"></a>随诸有情所乐示现受用身土影像差别。<a id="a-4X"></a>妙观察智不共所依。<a id="a-4Y"></a>无住涅槃之所建立。<a id="a-4Z"></a>一味相续穷未来际。<a id="a-4a"></a>三妙观察智相应心品。<a id="a-4b"></a>谓此心品善观诸法自相共相无碍而转。<a id="a-4c"></a>摄观无量总持之门及所发生功德珍宝。<a id="a-4d"></a>于大众会能现无边作用差别皆得自在。<a id="a-4e"></a>雨大法雨断一切疑令诸有情皆获利乐。<a id="a-4f"></a>四成所作智相应心品。<a id="a-4g"></a>谓此心品为欲利乐诸有情故。<a id="a-4h"></a>普于十方示现种种变化三业成本愿力所应作事。<a id="a-4i"></a>如是四智相应心品虽各定有二十二法能变所变种现俱生。<a id="a-4j"></a>而智用增以智名显。<a id="a-4k"></a>故此四品总摄佛地一切有为功德皆尽。<a id="a-4l"></a>此转有漏八七六五识相应品。<a id="a-4m"></a>如次而得。<a id="a-4n"></a>智虽非识而依识转识为主故说转识得。<a id="a-4o"></a>又有漏位智劣识强。<a id="a-4p"></a>无漏位中智强识劣。<a id="a-4q"></a>为劝有情依智舍识故说转八识而得此四智。<a id="a-4r"></a>大圆镜智相应心品有义菩萨金刚喻定现在前时即初现起。<a id="a-4s"></a>异熟识种与极微细所知障种俱时舍故。<a id="a-4t"></a>若圆镜智尔时未起便无能持净种识故。<a id="a-4u"></a>有义此品解脱道时初成佛故乃得初起。<a id="a-4v"></a>异熟识种金刚喻定现在前时犹未顿舍。<a id="a-4w"></a>与无间道不相违故。<a id="a-4x"></a>非障有漏劣无漏法但与佛果定相违故。<a id="a-4y"></a>金刚喻定无所熏识无漏不增应成佛故。<a id="a-4z"></a>由斯此品从初成佛尽未来际相续不断。<a id="a-50"></a>持无漏种令不失故。<a id="a-51"></a>平等性智相应心品菩萨见道初现前位违二执故方得初起。<a id="a-52"></a>后十地中执未断故有漏等位或有间断。<a id="a-53"></a>法云地后与净第八相依相续尽未来际。<a id="a-54"></a>妙观察智相应心品生空观品二乘见位亦得初起。<a id="a-55"></a>此后展转至无学位或至菩萨解行地终或至上位。<a id="a-56"></a>若非有漏或无心时皆容现起法空观品菩萨见位方得初起。<a id="a-57"></a>此后展转乃至上位。<a id="a-58"></a>若非有漏生空智果或无心时皆容现起。<a id="a-59"></a>成所作智相应心品有义菩萨修道位中后得引故亦得初起有义成佛方得初起。<a id="a-5A"></a>以十地中依异熟识所变眼等。<a id="a-5B"></a>非无漏故有漏不共必俱同境根发无漏识理不相应故。<a id="a-5C"></a>此二于境明昧异故。<a id="a-5D"></a>由斯此品要得成佛依无漏根方容现起。<a id="a-5E"></a>而数间断。<a id="a-5F"></a>作意起故。<a id="a-5G"></a>此四种性虽皆本有而要熏发方得现行因位渐增。<a id="a-5H"></a>佛果圆满不增不减尽未来际。<a id="a-5I"></a>但从种生不熏成种。<a id="a-5J"></a>勿前佛德胜后佛故。<a id="a-5K"></a>大圆镜智相应心品有义但缘真如为境。<a id="a-5L"></a>是无分别非后得智。<a id="a-5M"></a>行相所缘不可知故。<a id="a-5N"></a>有义此品缘一切法。<a id="a-5O"></a>庄严论说大圆镜智于一切境不愚迷故。<a id="a-5P"></a>佛地经说如来智镜诸处境识众像现故。<a id="a-5Q"></a>又此决定缘无漏种及身土等诸影像故行缘微细说不可知。<a id="a-5R"></a>如阿赖耶亦缘俗故。<a id="a-5S"></a>缘真如故是无分别。<a id="a-5T"></a>缘余境故后得智摄。<a id="a-5U"></a>其体是一随用分二。<a id="a-5V"></a>了俗由证真。<a id="a-5W"></a>故说为后得。<a id="a-5X"></a>余一分二准此应知。<a id="a-5Y"></a>平等性智相应心品有义但缘第八净识。<a id="a-5Z"></a>如染第七缘藏识故。<a id="a-5a"></a>有义但缘真如为境。<a id="a-5b"></a>缘一切法平等性故。<a id="a-5c"></a>有义遍缘真俗为境。<a id="a-5d"></a>佛地经说平等性智证得十种平等性故。<a id="a-5e"></a>庄严论说缘诸有情自他平等随他胜解示现无边佛影像故。<a id="a-5f"></a>由斯此品通缘真俗二智所摄于理无违。<a id="a-5g"></a>妙观察智相应心品缘一切法自相共相皆无障碍二智所摄。<a id="a-5h"></a>成所作智相应心品有义但缘五种现境。<a id="a-5i"></a>庄严论说如来五根一一皆于五境转故。<a id="a-5j"></a>有义此品亦能遍缘三世诸法不违正理。<a id="a-5k"></a>佛地经说成所作智起作三业诸变化事决择有情心行差别领受去来现在等义。<a id="a-5l"></a>若不遍缘无此能。<a id="a-5m"></a>故然此心品随意乐力或缘一法或二或多。<a id="a-5n"></a>且说五根于五境转不言唯尔故不相违。<a id="a-5o"></a>随作意生缘事相境起化业故后得智摄。<a id="a-5p"></a>此四心品虽皆遍能缘一切法而用有异。<a id="a-5q"></a>谓镜智品现自受用身净土相持无漏种。<a id="a-5r"></a>平等智品现他受用身净土相。<a id="a-5s"></a>成事智品能现变化身及土相。<a id="a-5t"></a>观察智品观察自他功能过失雨大法雨破诸疑网利乐有情。<a id="a-5u"></a>如是等门差别多种。<a id="a-5v"></a>此四心品名所生得。<a id="a-5w"></a>此所生得总名菩提。<a id="a-5x"></a>及前涅槃名所转得。<a id="a-5y"></a>虽转依义总有四种而今但取二所转得。<a id="a-5z"></a>颂说证得转依言故。<a id="a-60"></a>此修习位说能证得。<a id="a-61"></a>非已证得因位摄故。<a id="a-62"></a>后究竟位其相云何。<a id="a-63"></a>颂曰。</p>
  <p id="a64">此即无漏界　　不思议善常</p>
  <p id="a65">安乐解脱身　　大牟尼名法</p>
  <p id="a66">论曰。<a id="a-67"></a>前修习位所得转依应知即是究竟位相。<a id="a-68"></a>此谓此前二转依果。<a id="a-69"></a>即是究竟无漏界摄。<a id="a-6A"></a>诸漏永尽非漏随增性净圆明故名无漏。<a id="a-6B"></a>界是藏义。<a id="a-6C"></a>此中含容无边希有大功德故。<a id="a-6D"></a>或是因义。<a id="a-6E"></a>能生五乘世出世间利乐事故。<a id="a-6F"></a>清净法界可唯无漏摄。<a id="a-6G"></a>四智心品如何唯无漏。<a id="a-6H"></a>道谛摄故唯无漏摄。<a id="a-6I"></a>谓佛功德及身土等皆是无漏种性所生。<a id="a-6J"></a>有漏法种已永舍故。<a id="a-6K"></a>虽有示现作生死身业烦恼等似苦集谛而实无漏。<a id="a-6L"></a>道谛所摄。<a id="a-6M"></a>集论等说。<a id="a-6N"></a>十五界等唯是有漏。<a id="a-6O"></a>如来岂无五根五识五外界等。<a id="a-6P"></a>有义如来功德身土甚深微妙非有非无。<a id="a-6Q"></a>离诸分别绝诸戏论。<a id="a-6R"></a>非界处等法门所摄。<a id="a-6S"></a>故与彼说理不相违。<a id="a-6T"></a>有义如来五根五境妙定生故法界色摄。<a id="a-6U"></a>非佛五识虽依此变然粗细异。<a id="a-6V"></a>非五境摄。<a id="a-6W"></a>如来五识非五识界。<a id="a-6X"></a>经说佛心恒在定故。<a id="a-6Y"></a>论说五识性散乱故。<a id="a-6Z"></a>成所作智何识相应。<a id="a-6a"></a>第六相应。<a id="a-6b"></a>起化用故。<a id="a-6c"></a>与观察智性有何别。<a id="a-6d"></a>彼观诸法自共相等。<a id="a-6e"></a>此唯起化。<a id="a-6f"></a>故有差别。<a id="a-6g"></a>此二智品应不并生。<a id="a-6h"></a>一类二识不俱起故。<a id="a-6i"></a>许不并起于理无违。<a id="a-6j"></a>同体用分俱亦非失。<a id="a-6k"></a>或与第七净识相应。<a id="a-6l"></a>依眼等根缘色等境是平等智作用差别。<a id="a-6m"></a>谓净第七起他受用身土相者平等品摄。<a id="a-6n"></a>起变化者成事品摄。<a id="a-6o"></a>岂不此品摄五识得。<a id="a-6p"></a>非转彼得体即是彼。<a id="a-6q"></a>如转生死言得涅槃不可涅槃同生死摄。<a id="a-6r"></a>是故于此不应为难。<a id="a-6s"></a>有义如来功德身土如应摄在蕴处界中。<a id="a-6t"></a>彼三皆通有漏无漏。<a id="a-6u"></a>集论等说十五界等唯有漏者。<a id="a-6v"></a>彼依二乘粗浅境说。<a id="a-6w"></a>非说一切。<a id="a-6x"></a>谓余成就十八界中唯有后三通无漏摄。<a id="a-6y"></a>佛成就者虽皆无漏而非二乘所知境摄。<a id="a-6z"></a>然余处说佛功德等非界等者。<a id="a-70"></a>不同二乘劣智所知界等相故。<a id="a-71"></a>理必应尔。<a id="a-72"></a>所以者何。<a id="a-73"></a>说有为法皆蕴摄故。<a id="a-74"></a>说一切法界处摄故。<a id="a-75"></a>十九界等圣所遮故。<a id="a-76"></a>若绝戏论便非界等亦不应说即无漏界善常安乐解脱身等。<a id="a-77"></a>又处处说转无常蕴获得常蕴。<a id="a-78"></a>界处亦然。<a id="a-79"></a>宁说如来非蕴处界。<a id="a-7A"></a>故言非者是密意说。<a id="a-7B"></a>又说五识性散乱者说余成者。<a id="a-7C"></a>非佛所成。<a id="a-7D"></a>故佛身中十八界等皆悉具足而纯无漏。<a id="a-7E"></a>此转依果又不思议超过寻思言议道故。<a id="a-7F"></a>微妙甚深自内证故。<a id="a-7G"></a>非诸世间喻所喻故。<a id="a-7H"></a>此又是善白法性故。<a id="a-7I"></a>清净法界远离生灭极安隐故。<a id="a-7J"></a>四智心品妙用无方。<a id="a-7K"></a>极巧便故。<a id="a-7L"></a>二种皆有顺益相故。<a id="a-7M"></a>违不善故。<a id="a-7N"></a>俱说为善。<a id="a-7O"></a>论说处等八唯无记。<a id="a-7P"></a>如来岂无五根三境。<a id="a-7Q"></a>此中三释广说如前。<a id="a-7R"></a>一切如来身土等法皆灭道摄。<a id="a-7S"></a>故唯是善。<a id="a-7T"></a>圣说灭道唯善性故。<a id="a-7U"></a>说佛土等非苦集故。<a id="a-7V"></a>佛识所变有漏不善无记相等。<a id="a-7W"></a>皆从无漏善种所生。<a id="a-7X"></a>无漏善摄。<a id="a-7Y"></a>此又是常无尽期故。<a id="a-7Z"></a>清净法界无生无灭性无变易故说为常。<a id="a-7a"></a>四智心品所依常故无断尽故亦说为常。<a id="a-7b"></a>非自性常从因生故。<a id="a-7c"></a>生者归灭一向记故。<a id="a-7d"></a>不见色心非无常故。<a id="a-7e"></a>然四智品由本愿力所化有情无尽期故穷未来际无断无尽。<a id="a-7f"></a>此又安乐无逼恼故。<a id="a-7g"></a>清净法界众相寂静。<a id="a-7h"></a>故名安乐。<a id="a-7i"></a>四智心品永离恼害。<a id="a-7j"></a>故名安乐。<a id="a-7k"></a>此二自性皆无逼恼。<a id="a-7l"></a>及能安乐一切有情。<a id="a-7m"></a>故二转依俱名安乐。<a id="a-7n"></a>二乘所得二转依果唯永远离烦恼障缚无殊胜法故但名解脱身。<a id="a-7o"></a>大觉世尊成就无上寂默法故名大牟尼。<a id="a-7p"></a>此牟尼尊所得二果永离二障亦名法身。<a id="a-7q"></a>无量无边力无畏等大功德法所庄严故。<a id="a-7r"></a>体依聚义总说名身故。<a id="a-7s"></a>此法身五法为性。<a id="a-7t"></a>非净法界独名法身。<a id="a-7u"></a>二转依果皆此摄故。<a id="a-7v"></a>如是法身有三相别。<a id="a-7w"></a>一自性身。<a id="a-7x"></a>谓诸如来真净法界。<a id="a-7y"></a>受用变化平等所依。<a id="a-7z"></a>离相寂然绝诸戏论。<a id="a-80"></a>具无边际真常功德。<a id="a-81"></a>是一切法平等实性。<a id="a-82"></a>即此自性亦名法身。<a id="a-83"></a>大功德法所依止故。<a id="a-84"></a>二受用身。<a id="a-85"></a>此有二种。<a id="a-86"></a>一自受用。<a id="a-87"></a>谓诸如来三无数劫修集无量福慧资粮所起无边真实功德。<a id="a-88"></a>及极圆净常遍色身。<a id="a-89"></a>相续湛然尽未来际恒自受用广大法乐。<a id="a-8A"></a>二他受用。<a id="a-8B"></a>谓诸如来由平等智示现微妙净功德身。<a id="a-8C"></a>居纯净土为住十地诸菩萨众现大神通转正法轮决众疑网令彼受用大乘法乐。<a id="a-8D"></a>合此二种名受用身。<a id="a-8E"></a>三变化身。<a id="a-8F"></a>谓诸如来由成事智变现无量随类化身。<a id="a-8G"></a>居净秽土为未登地诸菩萨众二乘异生称彼机宜现通说法令各获得诸利乐事。<a id="a-8H"></a>以五法性摄三身者。<a id="a-8I"></a>有义初二摄自性身。<a id="a-8J"></a>经说真如是法身故。<a id="a-8K"></a>论说转去阿赖耶识得自性身。<a id="a-8L"></a>圆镜智品转去藏识而证得故。<a id="a-8M"></a>中二智品摄受用身。<a id="a-8N"></a>说平等智于纯净土为诸菩萨现佛身故。<a id="a-8O"></a>说观察智大集会中说法断疑现自在故。<a id="a-8P"></a>说转诸转识得受用身故。<a id="a-8Q"></a>后一智品摄变化身。<a id="a-8R"></a>说成事智于十方土现无量种难思化故。</p>
  <p id="a8S">又智殊胜具摄三身。<a id="a-8T"></a>故知三身皆有实智。<a id="a-8U"></a>有义初一摄自性身。<a id="a-8V"></a>说自性身本性常故。<a id="a-8W"></a>说佛法身无生灭故。<a id="a-8X"></a>说证因得非生因故。<a id="a-8Y"></a>又说法身诸佛共有遍一切法犹若虚空无相无为非色心故。<a id="a-8Z"></a>然说转去藏识得者。<a id="a-8a"></a>谓由转灭第八识中二障粗重显法身故。<a id="a-8b"></a>智殊胜中说法身者。<a id="a-8c"></a>是彼依止彼实性故。<a id="a-8d"></a>自性法身虽有真实无边功德而无为故不可说为色心等物。<a id="a-8e"></a>四智品中真实功德镜智所起常遍色身摄自受用。<a id="a-8f"></a>平等智品所现佛身摄他受用。<a id="a-8g"></a>成事智品所现随类种种身相摄变化身。<a id="a-8h"></a>说圆镜智是受用佛。<a id="a-8i"></a>转诸转识得受用故。<a id="a-8j"></a>虽转藏识亦得受用。<a id="a-8k"></a>然说转彼显法身故。<a id="a-8l"></a>于得受用略不说之。<a id="a-8m"></a>又说法身无生无灭唯证因得非色心等。<a id="a-8n"></a>圆镜智品与此相违。<a id="a-8o"></a>若非受用属何身摄。<a id="a-8p"></a>又受用身摄佛不共有为实德故四智品实有色心皆受用摄。<a id="a-8q"></a>又他受用及变化身皆为化他方便示现。<a id="a-8r"></a>故不可说实智为体。<a id="a-8s"></a>虽说化身智殊胜摄。<a id="a-8t"></a>而似智现或智所起。<a id="a-8u"></a>假说智名体实非智。<a id="a-8v"></a>但说平等成所作智能现受用三业化身。<a id="a-8w"></a>不说二身即是二智。<a id="a-8x"></a>故此二智自受用摄。<a id="a-8y"></a>然变化身及他受用虽无真实心及心所。<a id="a-8z"></a>而有化现心心所法。<a id="a-90"></a>无上觉者神力难思故能化现无形质法。<a id="a-91"></a>若不尔者云何如来现贪嗔等。<a id="a-92"></a>久已断故。<a id="a-93"></a>云何声闻及傍生等知如来心。<a id="a-94"></a>如来实心等觉菩萨尚不知故。<a id="a-95"></a>由此经说。<a id="a-96"></a>化无量类皆令有心。<a id="a-97"></a>又说如来成所作智化作三业。<a id="a-98"></a>又说变化有依他心依他实心相分现故。<a id="a-99"></a>虽说变化无根心等。<a id="a-9A"></a>而依余说。<a id="a-9B"></a>不依如来。<a id="a-9C"></a>又化色根心心所法无根等用故不说有。<a id="a-9D"></a>如是三身虽皆具足无边功德。<a id="a-9E"></a>而各有异。<a id="a-9F"></a>谓自性身唯有真实常乐我净。<a id="a-9G"></a>离诸杂染众善所依。<a id="a-9H"></a>无为功德。<a id="a-9I"></a>无色心等差别相用。<a id="a-9J"></a>自受用身具无量种妙色心等真实功德。<a id="a-9K"></a>若他受用及变化身。<a id="a-9L"></a>唯具无边似色心等利乐他用化相功德。<a id="a-9M"></a>又自性身正自利摄。<a id="a-9N"></a>寂静安乐无动作故。<a id="a-9O"></a>亦兼利他。<a id="a-9P"></a>为增上缘令诸有情得利乐故。<a id="a-9Q"></a>又与受用及变化身为所依止。<a id="a-9R"></a>故俱利摄。<a id="a-9S"></a>自受用身唯属自利。<a id="a-9T"></a>若他受用及变化身唯属利他。<a id="a-9U"></a>为他现故。<a id="a-9V"></a>又自性身依法性土。<a id="a-9W"></a>虽此身土体无差别。<a id="a-9X"></a>而属佛法相性异故。<a id="a-9Y"></a>此佛身土俱非色摄。<a id="a-9Z"></a>虽不可说形量小大。<a id="a-9a"></a>然随事相其量无边。<a id="a-9b"></a>譬如虚空遍一切处。<a id="a-9c"></a>自受用身还依自土。<a id="a-9d"></a>谓圆镜智相应净识由昔所修自利无漏纯净佛土因缘成熟。<a id="a-9e"></a>从初成佛尽未来际相续变为纯净佛土。<a id="a-9f"></a>周圆无际众宝庄严。<a id="a-9g"></a>自受用身常依而住。<a id="a-9h"></a>如净土量身量亦尔。<a id="a-9i"></a>诸根相好一一无边。<a id="a-9j"></a>无限善根所引生故。<a id="a-9k"></a>功德智慧既非色法。<a id="a-9l"></a>虽不可说形量大小。<a id="a-9m"></a>而依所证及所依身亦可说言遍一切处。<a id="a-9n"></a>他受用身亦依自土。<a id="a-9o"></a>谓平等智大慈悲力由昔所修利他无漏纯净佛土因缘成熟。<a id="a-9p"></a>随住十地菩萨所宜变为净土。<a id="a-9q"></a>或小或大或劣或胜前后改转。<a id="a-9r"></a>他受用身依之而住。<a id="a-9s"></a>能依身量亦无定限。<a id="a-9t"></a>若变化身依变化土。<a id="a-9u"></a>谓成事智大慈悲力由昔所修利他无漏净秽佛土因缘成熟。<a id="a-9v"></a>随未登地有情所宜化为佛土。<a id="a-9w"></a>或净或秽或小或大前后改转。<a id="a-9x"></a>佛变化身依之而住。<a id="a-9y"></a>能依身量亦无定限。<a id="a-9z"></a>自性身土一切如来同所证故体无差别。<a id="a-A0"></a>自受用身及所依土虽一切佛各变不同。<a id="a-A1"></a>而皆无边不相障碍。<a id="a-A2"></a>余二身土随诸如来所化有情有共不共。<a id="a-A3"></a>所化共者同处同时。<a id="a-A4"></a>诸佛各变为身为土形状相似不相障碍。<a id="a-A5"></a>展转相杂为增上缘。<a id="a-A6"></a>令所化生自识变现。<a id="a-A7"></a>谓于一土有一佛身为现神通说法饶益。<a id="a-A8"></a>于不共者唯一佛变。<a id="a-A9"></a>诸有情类无始时来种性法尔更相系属。<a id="a-AA"></a>或多属一或一属多。<a id="a-AB"></a>故所化生有共不共。<a id="a-AC"></a>不尔多佛久住世间各事劬劳实为无益。<a id="a-AD"></a>一佛能益一切生故。<a id="a-AE"></a>此诸身土若净若秽无漏识上所变现者。<a id="a-AF"></a>同能变识俱善无漏。<a id="a-AG"></a>纯善无漏因缘所生。<a id="a-AH"></a>是道谛摄非苦集故。<a id="a-AI"></a>蕴等识相不必皆同。<a id="a-AJ"></a>三法因缘杂引生故。<a id="a-AK"></a>有漏识上所变现者同能变识皆是有漏。<a id="a-AL"></a>纯从有漏因缘所生是苦集摄。<a id="a-AM"></a>非灭道故。<a id="a-AN"></a>善等识相不必皆同。<a id="a-AO"></a>三性因缘杂引生故。<a id="a-AP"></a>蕴等同异类此应知。<a id="a-AQ"></a>不尔应无五十二等。<a id="a-AR"></a>然相分等依识变现。<a id="a-AS"></a>非如识性依他中实。<a id="a-AT"></a>不尔唯识理应不成。<a id="a-AU"></a>许识内境俱实有故。<a id="a-AV"></a>或识相见等从缘生。<a id="a-AW"></a>俱依他起虚实如识。<a id="a-AX"></a>唯言遣外不遮内境。<a id="a-AY"></a>不尔真如亦应非实。<a id="a-AZ"></a>内境与识既并非虚。<a id="a-Aa"></a>如何但言唯识非境。<a id="a-Ab"></a>识唯内有境亦通外。<a id="a-Ac"></a>恐滥外故但言唯识。<a id="a-Ad"></a>或诸愚夫迷执于境起烦恼业生死沉沦不解观心勤求出离。<a id="a-Ae"></a>哀愍彼故说唯识言令自观心解脱生死。<a id="a-Af"></a>非谓内境如外都无。<a id="a-Ag"></a>或相分等皆识为性。<a id="a-Ah"></a>由熏习力似多分生。<a id="a-Ai"></a>真如亦是识之实性。<a id="a-Aj"></a>故除识性无别有法。<a id="a-Ak"></a>此中识言亦说心所。<a id="a-Al"></a>心与心所定相应故。<a id="a-Am"></a>此论三分成立唯识。<a id="a-An"></a>是故说为成唯识论。<a id="a-Ao"></a>亦说此论名净唯识。<a id="a-Ap"></a>显唯识理极明净故。<a id="a-Aq"></a>此本论名唯识三十。<a id="a-Ar"></a>由三十颂显唯识理。<a id="a-As"></a>乃得圆满非增减故。</p>
  <p id="aAt">已依圣教及正理　　分别唯识性相义</p>
  <p id="aAu">所获功德施群生　　愿共速登无上觉</p>
 </body>
</html>