<!doctype html>
<html id="z3IBVVhzk" data-ver="877">
 <head>
  <meta charset="utf-8">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">成唯识论卷第七</h1>
  <p id="a2">已说二十随烦恼相。<a id="a-3"></a>不定有四。<a id="a-4"></a>其相云何。<a id="a-5"></a>颂曰。</p>
  <p id="a6">不定谓悔眠　　寻伺二各二</p>
  <p id="a7">论曰。<a id="a-8"></a>悔眠寻伺于善染等皆不定故。<a id="a-9"></a>非如触等定遍心故。<a id="a-A"></a>非如欲等定遍地故。<a id="a-B"></a>立不定名。<a id="a-C"></a>悔谓恶作。<a id="a-D"></a>恶所作业追悔为性。<a id="a-E"></a>障止为业。<a id="a-F"></a>此即于果假立因名。<a id="a-G"></a>先恶所作业后方追悔故。<a id="a-H"></a>悔先不作亦恶所摄。<a id="a-I"></a>如追悔言我先不作如是事业。<a id="a-J"></a>是我恶作。<a id="a-K"></a>眠谓睡眠。<a id="a-L"></a>令身不自在昧略为性。<a id="a-M"></a>障观为业。<a id="a-N"></a>谓睡眠位身不自在心极闇劣。<a id="a-O"></a>一门转故。<a id="a-P"></a>昧简在定。<a id="a-Q"></a>略别寤时。<a id="a-R"></a>令显睡眠非无体用。<a id="a-S"></a>有无心位假立此名。<a id="a-T"></a>如余盖缠心相应故。<a id="a-U"></a>有义此二唯痴为体。<a id="a-V"></a>说随烦恼及痴分故。<a id="a-W"></a>有义不然亦通善故。<a id="a-X"></a>应说此二染痴为体。<a id="a-Y"></a>净即无痴。<a id="a-Z"></a>论依染分说随烦恼及痴分摄。<a id="a-a"></a>有义此说亦不应理。<a id="a-b"></a>无记非痴无痴性故。<a id="a-c"></a>应说恶作思慧为体。<a id="a-d"></a>明了思择所作业故。<a id="a-e"></a>睡眠合用思想为体。<a id="a-f"></a>思想种种梦境相故。<a id="a-g"></a>论俱说为世俗有故。<a id="a-h"></a>彼染污者是痴等流。<a id="a-i"></a>如不信等说为痴分。<a id="a-j"></a>有义彼说理亦不然。<a id="a-k"></a>非思慧想缠彼性故。<a id="a-l"></a>应说此二各别有体。<a id="a-m"></a>与余心所行相别故。<a id="a-n"></a>随痴相说名世俗有。<a id="a-o"></a>寻谓寻求。<a id="a-p"></a>令心匆遽于意言境粗转为性。<a id="a-q"></a>伺谓伺察。<a id="a-r"></a>令心匆遽于意言境细转为性。<a id="a-s"></a>此二俱以安不安住身心分位所依为业。<a id="a-t"></a>并用思慧一分为体。<a id="a-u"></a>于意言境不深推度及深推度义类别故。<a id="a-v"></a>若离思慧寻伺二种体类差别不可得故。<a id="a-w"></a>二各二者。<a id="a-x"></a>有义寻伺各有染净二类差别。<a id="a-y"></a>有义此释不应正理。<a id="a-z"></a>悔眠亦有染净二故。<a id="a-10"></a>应说如前诸染心所有是烦恼随烦恼性。<a id="a-11"></a>此二各有不善无记。<a id="a-12"></a>或复各有缠及随眠。<a id="a-13"></a>有义彼释亦不应理。<a id="a-14"></a>不定四后有此言故。<a id="a-15"></a>应言二者显二种二。<a id="a-16"></a>一谓悔眠。<a id="a-17"></a>二谓寻伺。<a id="a-18"></a>此二二种种类各别。<a id="a-19"></a>故一二言显二二种。<a id="a-1A"></a>此各有二。<a id="a-1B"></a>谓染不染。<a id="a-1C"></a>非如善染各唯一故。<a id="a-1D"></a>或唯简染故说此言。<a id="a-1E"></a>有亦说为随烦恼故。<a id="a-1F"></a>为显不定义说二各二言。<a id="a-1G"></a>故置此言深为有用。</p>
  <p id="a1H">四中寻伺定是假有。<a id="a-1I"></a>思慧合成圣所说故。<a id="a-1J"></a>悔眠有义亦是假有。<a id="a-1K"></a>瑜伽说为世俗有故有义此二是实物有。<a id="a-1L"></a>唯后二种说假有故。<a id="a-1M"></a>世俗有言随他相说非显前二定是假有。<a id="a-1N"></a>又如内种体虽是实而论亦说世俗有故。<a id="a-1O"></a>四中寻伺定不相应。<a id="a-1P"></a>体类是同粗细异故。<a id="a-1Q"></a>依于寻伺有染离染立三地别。<a id="a-1R"></a>不依彼种现起有无故无杂乱。<a id="a-1S"></a>俱与前二容互相应。<a id="a-1T"></a>前二亦有互相应义。<a id="a-1U"></a>四皆不与第七八俱。<a id="a-1V"></a>义如前说。<a id="a-1W"></a>悔眠唯与第六识俱非五法故。<a id="a-1X"></a>有义寻伺亦五识俱。<a id="a-1Y"></a>论说五识有寻伺故。<a id="a-1Z"></a>又说寻伺即七分别谓有相等。<a id="a-1a"></a>杂集复言。<a id="a-1b"></a>任运分别谓五识故。<a id="a-1c"></a>有义寻伺唯意识俱。<a id="a-1d"></a>论说寻求伺察等法皆是意识不共法故。<a id="a-1e"></a>又说寻伺忧喜相应曾不说与苦乐俱故。<a id="a-1f"></a>舍受遍故可不待说。<a id="a-1g"></a>何缘不说与苦乐俱。<a id="a-1h"></a>虽初静虑有意地乐。<a id="a-1i"></a>而不离喜总说喜名。<a id="a-1j"></a>虽纯苦处有意地苦。<a id="a-1k"></a>而似忧故总说为忧。<a id="a-1l"></a>又说寻伺以名身等义为所缘。<a id="a-1m"></a>非五识身以名身等义为境故。<a id="a-1n"></a>然说五识有寻伺者。<a id="a-1o"></a>显多由彼起非说彼相应。<a id="a-1p"></a>杂集所言任运分别谓五识者。<a id="a-1q"></a>彼与瑜伽所说分别义各有异。<a id="a-1r"></a>彼说任运即是五识。<a id="a-1s"></a>瑜伽说此是五识俱分别意识相应寻伺。<a id="a-1t"></a>故彼所引为证不成。<a id="a-1u"></a>由此五识定无寻伺。<a id="a-1v"></a>有义恶作忧舍相应。<a id="a-1w"></a>唯戚行转通无记故。<a id="a-1x"></a>睡眠喜忧舍受俱起。<a id="a-1y"></a>行通欢戚中庸转故。<a id="a-1z"></a>寻伺忧喜舍乐相应。<a id="a-20"></a>初静虑中意乐俱故。<a id="a-21"></a>有义此四亦苦受俱。<a id="a-22"></a>纯苦趣中意若俱故。<a id="a-23"></a>四皆容与五别境俱。<a id="a-24"></a>行相所缘不相违故。<a id="a-25"></a>悔眠但与十善容俱。<a id="a-26"></a>此唯在欲无轻安故。<a id="a-27"></a>寻伺容与十一善俱。<a id="a-28"></a>初静虑中轻安俱故。<a id="a-29"></a>悔但容与无明相应。<a id="a-2A"></a>此行相粗贪等细故。<a id="a-2B"></a>睡眠寻伺十烦恼俱。<a id="a-2C"></a>此彼展转不相违故。<a id="a-2D"></a>悔与中大随惑容俱。<a id="a-2E"></a>非忿等十各为主故。<a id="a-2F"></a>睡眠寻伺二十容俱。<a id="a-2G"></a>眠等位中皆起彼故。<a id="a-2H"></a>此四皆通善等三性。<a id="a-2I"></a>于无记业亦追悔故。<a id="a-2J"></a>有义初二唯生得善。<a id="a-2K"></a>行相粗鄙及昧略故。<a id="a-2L"></a>后二亦通加行善摄。<a id="a-2M"></a>闻所成等有寻伺故。<a id="a-2N"></a>有义初二亦加行善。<a id="a-2O"></a>闻思位中有悔眠故。<a id="a-2P"></a>后三皆通染净无记。<a id="a-2Q"></a>恶作非染解粗猛故。<a id="a-2R"></a>四无记中悔唯中二。<a id="a-2S"></a>行相粗猛非定果故。<a id="a-2T"></a>眠除第四非定引生。<a id="a-2U"></a>异熟生心亦得眠故。<a id="a-2V"></a>寻伺除初彼解微劣不能寻察名等义故。<a id="a-2W"></a>恶作睡眠唯欲界有。<a id="a-2X"></a>寻伺在欲及初静虑。<a id="a-2Y"></a>余界地法皆妙静故。<a id="a-2Z"></a>悔眠生上必不现起。<a id="a-2a"></a>寻伺上下亦起下上。<a id="a-2b"></a>下上寻伺能缘上下。<a id="a-2c"></a>有义悔眠不能缘上。<a id="a-2d"></a>行相粗近极昧略故。<a id="a-2e"></a>有义此二亦缘上境。<a id="a-2f"></a>有邪见者悔修定故。<a id="a-2g"></a>梦能普缘所更事故。<a id="a-2h"></a>悔非无学离欲舍故。<a id="a-2i"></a>睡眠寻伺皆通三种。<a id="a-2j"></a>求解脱者有为善法皆名学故。<a id="a-2k"></a>学究竟者有为善法皆无学故。<a id="a-2l"></a>悔眠唯通见修所断。<a id="a-2m"></a>亦邪见等势力起故。<a id="a-2n"></a>非无漏道亲所引生故。<a id="a-2o"></a>亦非如忧深求解脱故。<a id="a-2p"></a>若已断故名非所断。<a id="a-2q"></a>则无学眠非所断摄。<a id="a-2r"></a>寻伺虽非真无漏道。<a id="a-2s"></a>而能引彼从彼引生故通见修非所断摄。<a id="a-2t"></a>有义寻伺非所断者。<a id="a-2u"></a>于五法中唯分别摄。<a id="a-2v"></a>瑜伽说彼是分别故。<a id="a-2w"></a>有义此二亦正智摄。<a id="a-2x"></a>说正思惟是无漏故。<a id="a-2y"></a>彼能令心寻求等故。<a id="a-2z"></a>又说彼是言说因故。<a id="a-30"></a>未究竟位于药病等未能遍知。<a id="a-31"></a>后得智中为他说法必假寻伺。<a id="a-32"></a>非如佛地无功用说。<a id="a-33"></a>故此二种亦通无漏。<a id="a-34"></a>虽说寻伺必是分别。<a id="a-35"></a>而不定说唯属第三。<a id="a-36"></a>后得正智中亦有分别故。<a id="a-37"></a>余门准上如理应思。</p>
  <p id="a38">如是六位诸心所法。<a id="a-39"></a>为离心体有别自性。<a id="a-3A"></a>为即是心分位差别。<a id="a-3B"></a>设尔何失。<a id="a-3C"></a>二俱有过。<a id="a-3D"></a>若离心体有别自性。<a id="a-3E"></a>如何圣教说唯有识。<a id="a-3F"></a>又如何说心远独行。<a id="a-3G"></a>染净由心。<a id="a-3H"></a>士夫六界。<a id="a-3I"></a>庄严论说复云何通。<a id="a-3J"></a>如彼颂言。</p>
  <p id="a3K">许心似二现　　如是似贪等</p>
  <p id="a3L">或似于信等　　无别染善法</p>
  <p id="a3M">若即是心分位差别。<a id="a-3N"></a>如何圣教说心相应。<a id="a-3O"></a>他性相应非自性故。<a id="a-3P"></a>又如何说心与心所俱时而起如日与光。<a id="a-3Q"></a>瑜伽论说复云何通。<a id="a-3R"></a>彼说心所非即心故。<a id="a-3S"></a>如彼颂言。</p>
  <p id="a3T">五种性不成　　分位差过失</p>
  <p id="a3U">因缘无别故　　与圣教相违</p>
  <p id="a3V">应说离心有别自性。<a id="a-3W"></a>以心胜故说唯识等。<a id="a-3X"></a>心所依心。<a id="a-3Y"></a>势力生故说似彼现。<a id="a-3Z"></a>非彼即心。<a id="a-3a"></a>又识心言亦摄心所。<a id="a-3b"></a>恒相应故。<a id="a-3c"></a>唯识等言及现似彼皆无有失。<a id="a-3d"></a>此依世俗。<a id="a-3e"></a>若依胜义心所与心非离非即。<a id="a-3f"></a>诸识相望应知亦然。<a id="a-3g"></a>是谓大乘真俗妙理。<a id="a-3h"></a>已说六识心所相应。<a id="a-3i"></a>云何应知现起分位。<a id="a-3j"></a>颂曰。</p>
  <p id="a3k">依止根本识　　五识随缘现</p>
  <p id="a3l">或俱或不俱　　如涛波依水</p>
  <p id="a3m">意识常现起　　除生无想天</p>
  <p id="a3n">及无心二定　　睡眠与闷绝</p>
  <p id="a3o">论曰。<a id="a-3p"></a>根本识者阿陀那识。<a id="a-3q"></a>染净诸识生根本故。<a id="a-3r"></a>依止者谓前六转识。<a id="a-3s"></a>以根本识为共亲依。<a id="a-3t"></a>五识者谓前五转识。<a id="a-3u"></a>种类相似故总说之。<a id="a-3v"></a>随缘现言显非常起。<a id="a-3w"></a>缘谓作意根境等缘。<a id="a-3x"></a>谓五识身内依本识。<a id="a-3y"></a>外随作意五根境等众缘和合方得现前。<a id="a-3z"></a>由此或俱或不俱起。<a id="a-40"></a>外缘合者有顿渐故。<a id="a-41"></a>如水涛波随缘多少。<a id="a-42"></a>此等法喻广说如经。<a id="a-43"></a>由五转识行相粗动。<a id="a-44"></a>所籍众缘时多不俱。<a id="a-45"></a>故起时少不起时多。<a id="a-46"></a>第六意识虽亦粗动。<a id="a-47"></a>而所籍缘无时不具。<a id="a-48"></a>由违缘故有时不起。<a id="a-49"></a>第七八识行相微细。<a id="a-4A"></a>所籍众缘一切时有。<a id="a-4B"></a>故无缘碍令总不行。<a id="a-4C"></a>又五识身不能思虑。<a id="a-4D"></a>唯外门转起籍多缘。<a id="a-4E"></a>故断时多现行时少。<a id="a-4F"></a>第六意识自能思虑。<a id="a-4G"></a>内外门转不籍多缘。<a id="a-4H"></a>唯除五位常能现起。<a id="a-4I"></a>故断时少现起时多。<a id="a-4J"></a>由斯不说此随缘现。<a id="a-4K"></a>五位者何。<a id="a-4L"></a>生无想等。<a id="a-4M"></a>无想天者谓修彼定厌粗想力生彼天中违不恒行心及心所想灭为首。<a id="a-4N"></a>名无想天。<a id="a-4O"></a>故六转识于彼皆断。<a id="a-4P"></a>有义彼天常无六识。<a id="a-4Q"></a>圣教说彼无转识故。<a id="a-4R"></a>说彼唯有有色支故。<a id="a-4S"></a>又说彼为无心地故。<a id="a-4T"></a>有义彼天将命终位。<a id="a-4U"></a>要起转识然后命终。<a id="a-4V"></a>彼必起下润生爱故。<a id="a-4W"></a>瑜伽论说后想生已是诸有情从彼没故。<a id="a-4X"></a>然说彼无转识等者。<a id="a-4Y"></a>依长时说。<a id="a-4Z"></a>非谓全无。<a id="a-4a"></a>有义生时亦有转识。<a id="a-4b"></a>彼中有必起润生烦恼故。<a id="a-4c"></a>如余本有初必有转识故。<a id="a-4d"></a>瑜伽论说。<a id="a-4e"></a>若生于彼唯入不起。<a id="a-4f"></a>其想若生从彼没故。<a id="a-4g"></a>彼本有初若无转识如何名入。<a id="a-4h"></a>先有后无乃名入故。<a id="a-4i"></a>决择分言所有生得心心所灭名无想故。<a id="a-4j"></a>此言意显彼本有初有异熟生转识暂起。<a id="a-4k"></a>宿因缘力后不复生。<a id="a-4l"></a>由斯引起异熟无记分位差别。<a id="a-4m"></a>说名无想。<a id="a-4n"></a>如善引生二定名善。<a id="a-4o"></a>不尔转识一切不行。<a id="a-4p"></a>如何可言唯生得灭。<a id="a-4q"></a>故彼初位转识暂起。<a id="a-4r"></a>彼天唯在第四静虑。<a id="a-4s"></a>下想粗动难可断故。<a id="a-4t"></a>上无无想异熟处故。<a id="a-4u"></a>即能引发无想定思。<a id="a-4v"></a>能感彼天异熟果故。<a id="a-4w"></a>及无心二定者。<a id="a-4x"></a>谓无想灭尽定。<a id="a-4y"></a>俱无六识故名无心。<a id="a-4z"></a>无想定者。<a id="a-50"></a>谓有异生伏遍净贪未伏上染。<a id="a-51"></a>由出离想作意为先。<a id="a-52"></a>令不恒行心心所灭想灭为首。<a id="a-53"></a>立无想名。<a id="a-54"></a>令身安和故亦名定。<a id="a-55"></a>修习此定品别有三。<a id="a-56"></a>下品修者现法必退。<a id="a-57"></a>不能速疾还引现前。<a id="a-58"></a>后生彼天不甚光净形色广大。<a id="a-59"></a>定当中夭。<a id="a-5A"></a>中品修者现不必退。<a id="a-5B"></a>设退速疾还引现前。<a id="a-5C"></a>后生彼天虽甚光净形色广大而不最极。<a id="a-5D"></a>虽有中夭而不决定。<a id="a-5E"></a>上品修者现必不退。<a id="a-5F"></a>后生彼天最极光净形色广大。<a id="a-5G"></a>必无中夭。<a id="a-5H"></a>穷满寿量后方殒没。<a id="a-5I"></a>此定唯属第四静虑。<a id="a-5J"></a>又唯是善。<a id="a-5K"></a>彼所引故。<a id="a-5L"></a>下上地无由前说故。<a id="a-5M"></a>四业通三。<a id="a-5N"></a>除顺现受。<a id="a-5O"></a>有义此定唯欲界起。<a id="a-5P"></a>由诸外道说力起故。<a id="a-5Q"></a>人中慧解极猛利故。<a id="a-5R"></a>有义欲界先修习已。<a id="a-5S"></a>后生色界能引现前。<a id="a-5T"></a>除无想天至究竟故。<a id="a-5U"></a>此由厌想欣彼果入故唯有漏。<a id="a-5V"></a>非圣所起。<a id="a-5W"></a>灭尽定者。<a id="a-5X"></a>谓有无学。<a id="a-5Y"></a>或有学圣。<a id="a-5Z"></a>已伏或离无所有贪上贪不定。<a id="a-5a"></a>由止息想作意为先。<a id="a-5b"></a>令不恒行恒行染污心心所灭立灭尽名。<a id="a-5c"></a>令身安和故亦名定。<a id="a-5d"></a>由偏厌受想亦名灭彼定。<a id="a-5e"></a>修习此定品别有三。<a id="a-5f"></a>下品修者现法必退。<a id="a-5g"></a>不能速疾还引现前。<a id="a-5h"></a>中品修者现不必退。<a id="a-5i"></a>设退速疾还引现前。<a id="a-5j"></a>上品修者毕竟不退。<a id="a-5k"></a>此定初修必依有顶游观无漏为加行入。<a id="a-5l"></a>次第定中最居后故。<a id="a-5m"></a>虽属有顶而无漏摄。<a id="a-5n"></a>若修此定已得自在。<a id="a-5o"></a>余地心后亦得现前。<a id="a-5p"></a>虽属道谛而是非学非无学摄。<a id="a-5q"></a>似涅槃故。<a id="a-5r"></a>此定初起唯在人中。<a id="a-5s"></a>佛及弟子说力起故。<a id="a-5t"></a>人中慧解极猛利故。<a id="a-5u"></a>后上二界亦得现前。<a id="a-5v"></a>邬陀夷经是此诚证。<a id="a-5w"></a>无色亦名意成天故。<a id="a-5x"></a>于藏识教未信受者。<a id="a-5y"></a>若生无色不起此定。<a id="a-5z"></a>恐无色心成断灭故。<a id="a-60"></a>已信生彼亦得现前。<a id="a-61"></a>知有藏识不断灭故。<a id="a-62"></a>要断三界见所断惑方起此定。<a id="a-63"></a>异生不能伏灭有顶心心所故。<a id="a-64"></a>此定微妙要证二空。<a id="a-65"></a>随应后得所引发故。<a id="a-66"></a>有义下八地修所断惑中。<a id="a-67"></a>要全断欲余伏或断。<a id="a-68"></a>然后方能初起此定。<a id="a-69"></a>欲界惑种二性繁杂障定强故。<a id="a-6A"></a>唯说不还三乘无学及诸菩萨得此定故。<a id="a-6B"></a>彼随所应生上八地皆得后起。<a id="a-6C"></a>有义要断下之四地修所断惑。<a id="a-6D"></a>余伏或断。<a id="a-6E"></a>然后方能初起此定。<a id="a-6F"></a>变异受俱烦恼种子障定强故。<a id="a-6G"></a>彼随所应生上五地皆得后起。<a id="a-6H"></a>若伏下惑能起此定。<a id="a-6I"></a>后不断退生上地者。<a id="a-6J"></a>岂生上已却断下惑。<a id="a-6K"></a>断亦无失。<a id="a-6L"></a>如生上者断下末那得生惑故。<a id="a-6M"></a>然不还者对治力强。<a id="a-6N"></a>正润生位不起烦恼。<a id="a-6O"></a>但由惑种润上地生。<a id="a-6P"></a>虽所伏惑有退不退。<a id="a-6Q"></a>而无伏下生上地义。<a id="a-6R"></a>故无生上却断下失。<a id="a-6S"></a>若诸菩萨先二乘位已得灭定后回心者。<a id="a-6T"></a>一切位中能起此定。<a id="a-6U"></a>若不尔者或有乃至七地满心方能永伏一切烦恼。<a id="a-6V"></a>虽未永断欲界修惑。<a id="a-6W"></a>而如已断能起此定。<a id="a-6X"></a>论说已入远地菩萨方能现起灭尽定故。<a id="a-6Y"></a>有从初地即能永伏一切烦恼如阿罗汉。<a id="a-6Z"></a>彼十地中皆起此定。<a id="a-6a"></a>经说菩萨前六地中亦能现起灭尽定故。<a id="a-6b"></a>无心睡眠与闷绝者。<a id="a-6c"></a>谓有极重睡眠闷绝令前六识皆不现行。<a id="a-6d"></a>疲极等缘所引身位违前六识故名极重睡眠。<a id="a-6e"></a>此睡眠时虽无彼体。<a id="a-6f"></a>而由彼似彼。<a id="a-6g"></a>故假说彼名。<a id="a-6h"></a>风热等缘所引身位亦违六识。<a id="a-6i"></a>故名极重闷绝。<a id="a-6j"></a>或此俱是触处少分。<a id="a-6k"></a>除斯五位意识恒起。<a id="a-6l"></a>正死生时亦无意识。<a id="a-6m"></a>何故但说五位不行。<a id="a-6n"></a>有义死生及与言显。<a id="a-6o"></a>彼说非理。<a id="a-6p"></a>所以者何。<a id="a-6q"></a>但说六时名无心故。<a id="a-6r"></a>谓前五位及无余依。<a id="a-6s"></a>应说死生即闷绝摄。<a id="a-6t"></a>彼是最极闷绝位故。<a id="a-6u"></a>说及与言显五无杂。<a id="a-6v"></a>此显六识断已后时依本识中自种还起。<a id="a-6w"></a>由此不说入无余依。<a id="a-6x"></a>此五位中异生有四。<a id="a-6y"></a>除在灭定。<a id="a-6z"></a>圣唯后三。<a id="a-70"></a>于中如来自在菩萨唯得存一。<a id="a-71"></a>无睡闷故。<a id="a-72"></a>是故八识一切有情心与末那二恒俱转。<a id="a-73"></a>若起第六则三俱转。<a id="a-74"></a>余随缘合起一至五。<a id="a-75"></a>则四俱转乃至八俱。<a id="a-76"></a>是谓略说识俱转义。<a id="a-77"></a>若一有情多识俱转。<a id="a-78"></a>如何说彼是一有情。<a id="a-79"></a>若立有情依识多少。<a id="a-7A"></a>汝无心位应非有情。<a id="a-7B"></a>又他分心现在前位如何可说自分有情。<a id="a-7C"></a>然立有情依命根数或异熟识。<a id="a-7D"></a>俱不违理。<a id="a-7E"></a>彼俱恒时唯有一故。<a id="a-7F"></a>一身唯一等无间缘。<a id="a-7G"></a>如何俱时有多识转。<a id="a-7H"></a>既许此一引多心所。<a id="a-7I"></a>宁不许此能引多心。<a id="a-7J"></a>又谁定言此缘唯一。<a id="a-7K"></a>说多识俱者许此缘多故。<a id="a-7L"></a>又欲一时取多境者多境现前。<a id="a-7M"></a>宁不顿取。<a id="a-7N"></a>诸根境等和合力齐。<a id="a-7O"></a>识前后生不应理故。<a id="a-7P"></a>又心所性虽无差别。<a id="a-7Q"></a>而类别者许多俱生。<a id="a-7R"></a>宁不许心异类俱起。<a id="a-7S"></a>又如浪像依一起多。<a id="a-7T"></a>故依一心多识俱转。<a id="a-7U"></a>又若不许意与五俱。<a id="a-7V"></a>取彼所缘应不明了。<a id="a-7W"></a>如散意识缘久灭故。<a id="a-7X"></a>如何五俱唯一意识。<a id="a-7Y"></a>于色等境取一或多。<a id="a-7Z"></a>如眼等识各于自境取一或多。<a id="a-7a"></a>此亦何失。<a id="a-7b"></a>相见俱有种种相故。<a id="a-7c"></a>何故诸识同类不俱。<a id="a-7d"></a>于自所缘若可了者一已能了。<a id="a-7e"></a>余无用故。<a id="a-7f"></a>若尔五识已了自境。<a id="a-7g"></a>何用俱起意识了为。<a id="a-7h"></a>五俱意识助五令起。<a id="a-7i"></a>非专为了五识所缘。<a id="a-7j"></a>又于彼所缘能明了取异于眼等识故非无用。<a id="a-7k"></a>由此圣教说彼意识名有分别。<a id="a-7l"></a>五识不尔。<a id="a-7m"></a>多识俱转何不相应。<a id="a-7n"></a>非同境故。<a id="a-7o"></a>设同境者彼此所依体数异故。<a id="a-7p"></a>如五根识互不相应。<a id="a-7q"></a>八识自性不可言定一。<a id="a-7r"></a>行相所依缘相应异故。<a id="a-7s"></a>又一灭时余不灭故。<a id="a-7t"></a>能所熏等相各异故。<a id="a-7u"></a>亦非定异。<a id="a-7v"></a>经说八识如水波等无差别故。<a id="a-7w"></a>定异应非因果性故。<a id="a-7x"></a>如幻事等无定性故。<a id="a-7y"></a>如前所说识差别相依理世俗非真胜义。<a id="a-7z"></a>真胜义中心言绝故。<a id="a-80"></a>如伽他说。</p>
  <p id="a81">心意识八种　　俗故相有别</p>
  <p id="a82">真故相无别　　相所相无故</p>
  <p id="a83">已广分别三能变相为自所变二分所依。<a id="a-84"></a>云何应知依识所变假说我法非别实有。<a id="a-85"></a>由斯一切唯有识耶。<a id="a-86"></a>颂曰。</p>
  <p id="a87">是诸识转变　　分别所分别</p>
  <p id="a88">由此彼皆无　　故一切唯识</p>
  <p id="a89">论曰。<a id="a-8A"></a>是诸识者。<a id="a-8B"></a>谓前所说三能变识及彼心所。<a id="a-8C"></a>皆能变似见相二分。<a id="a-8D"></a>立转变名。<a id="a-8E"></a>所变见分说名分别。<a id="a-8F"></a>能取相故。<a id="a-8G"></a>所变相分名所分别。<a id="a-8H"></a>见所取故。<a id="a-8I"></a>由此正理彼实我法离识所变皆定非有。<a id="a-8J"></a>离能所取无别物故。<a id="a-8K"></a>非有实物离二相故。<a id="a-8L"></a>是故一切有为无为若实若假皆不离识。<a id="a-8M"></a>唯言为遮离识实物。<a id="a-8N"></a>非不离识心所法等。<a id="a-8O"></a>或转变者。<a id="a-8P"></a>谓诸内识转似我法外境相现。<a id="a-8Q"></a>此能转变即名分别。<a id="a-8R"></a>虚妄分别为自性故。<a id="a-8S"></a>谓即三界心及心所。<a id="a-8T"></a>此所执境名所分别。<a id="a-8U"></a>即所妄执实我法性。<a id="a-8V"></a>由此分别变似外境假我法相。<a id="a-8W"></a>彼所分别实我法性决定皆无。<a id="a-8X"></a>前引教理已广破故。<a id="a-8Y"></a>是故一切皆唯有识。<a id="a-8Z"></a>虚妄分别有极成故。<a id="a-8a"></a>唯既不遮不离识法。<a id="a-8b"></a>故真空等亦是有性。<a id="a-8c"></a>由斯远离增减二边。<a id="a-8d"></a>唯识义成契会中道。<a id="a-8e"></a>由何教理唯识义成。<a id="a-8f"></a>岂不已说。<a id="a-8g"></a>虽说未了。<a id="a-8h"></a>非破他义己义便成。<a id="a-8i"></a>应更礭陈成此教理。<a id="a-8j"></a>如契经说三界唯心。<a id="a-8k"></a>又说所缘唯识所现。<a id="a-8l"></a>又说诸法皆不离心。<a id="a-8m"></a>又说有情随心垢净。<a id="a-8n"></a>又说成就四智菩萨能随悟入唯识无境。<a id="a-8o"></a>一相违识相智。<a id="a-8p"></a>谓于一处鬼人天等随业差别所见各异。<a id="a-8q"></a>境若实有此云何成。<a id="a-8r"></a>二无所缘识智。<a id="a-8s"></a>谓缘过未梦境像等非实有境。<a id="a-8t"></a>识现可得彼境既无。<a id="a-8u"></a>余亦应尔。<a id="a-8v"></a>三自应无倒智。<a id="a-8w"></a>谓愚夫智若得实境。<a id="a-8x"></a>彼应自然成无颠倒。<a id="a-8y"></a>不由功用应得解脱。<a id="a-8z"></a>四随三智转智。<a id="a-90"></a>一随自在者智转智。<a id="a-91"></a>谓已证得心自在者随欲转变地等皆成。<a id="a-92"></a>境若实有如何可变。<a id="a-93"></a>二随观察者智转智。<a id="a-94"></a>谓得胜定修法观者随观一境众相现前。<a id="a-95"></a>境若是实宁随心转。<a id="a-96"></a>三随无分别智转智。<a id="a-97"></a>谓起证实无分别智一切境相皆不现前。<a id="a-98"></a>境若是实何容不现。<a id="a-99"></a>菩萨成就四智者。<a id="a-9A"></a>于唯识理决定悟入。<a id="a-9B"></a>又伽他说。</p>
  <p id="a9C">心意识所缘　　皆非离自性</p>
  <p id="a9D">故我说一切　　唯有识无余</p>
  <p id="a9E">此等圣教诚证非一。<a id="a-9F"></a>极成眼等识五随一故如余不亲缘离自色等。<a id="a-9G"></a>余识识故如眼识等亦不亲缘离自诸法。<a id="a-9H"></a>此亲所缘定非离此。<a id="a-9I"></a>二随一故如彼能缘。<a id="a-9J"></a>所缘法故如相应法。<a id="a-9K"></a>决定不离心及心所。<a id="a-9L"></a>此等正理诚证非一。<a id="a-9M"></a>故于唯识应深信受。<a id="a-9N"></a>我法非有空识非无。<a id="a-9O"></a>离有离无故契中道。<a id="a-9P"></a>慈尊依此说二颂言。</p>
  <p id="a9Q">虚妄分别有　　于此二都无</p>
  <p id="a9R">此中唯有空　　于彼亦有此</p>
  <p id="a9S">故说一切法　　非空非不空</p>
  <p id="a9T">有无及有故　　是则契中道</p>
  <p id="a9U">此颂且依染依他说。<a id="a-9V"></a>理实亦有净分依他。<a id="a-9W"></a>若唯内识似外境起。<a id="a-9X"></a>宁见世间情非情物处时身用定不定转如梦境等。<a id="a-9Y"></a>应释此疑。<a id="a-9Z"></a>何缘世尊说十二处。<a id="a-9a"></a>依识所变非别实有。<a id="a-9b"></a>为入我空说六二法。<a id="a-9c"></a>如遮断见说续有情。<a id="a-9d"></a>为入法空复说唯识。<a id="a-9e"></a>令知外法亦非有故。<a id="a-9f"></a>此唯识性岂不亦空。<a id="a-9g"></a>不尔。<a id="a-9h"></a>如何。<a id="a-9i"></a>非所执故。<a id="a-9j"></a>谓依识变妄执实法理不可得说为法空。<a id="a-9k"></a>非无离言正智所证唯识性故说为法空。<a id="a-9l"></a>此识若无便无俗谛。<a id="a-9m"></a>俗谛无故真谛亦无。<a id="a-9n"></a>真俗相依而建立故。<a id="a-9o"></a>拨无二谛是恶取空。<a id="a-9p"></a>诸佛说为不可治者。<a id="a-9q"></a>应知诸法有空不空。<a id="a-9r"></a>由此慈尊说前二颂。<a id="a-9s"></a>若诸色处亦识为体。<a id="a-9t"></a>何缘乃似色相显现。<a id="a-9u"></a>一类坚住相续而转。<a id="a-9v"></a>名言熏习势力起故。<a id="a-9w"></a>与染净法为依处故。<a id="a-9x"></a>谓此若无应无颠倒。<a id="a-9y"></a>便无杂染亦无净法。<a id="a-9z"></a>是故诸识亦似色现。<a id="a-A0"></a>如有颂言。</p>
  <p id="aA1">乱相及乱体　　应许为色识</p>
  <p id="aA2">及与非色识　　若无余亦无</p>
  <p id="aA3">色等外境分明现证。<a id="a-A4"></a>现量所得。<a id="a-A5"></a>宁拨为无。<a id="a-A6"></a>现量证时不执为外。<a id="a-A7"></a>后意分别妄生外想。<a id="a-A8"></a>故现量境是自相分。<a id="a-A9"></a>识所变故亦说为有。<a id="a-AA"></a>意识所执外实色等。<a id="a-AB"></a>妄计有故说彼为无。<a id="a-AC"></a>又色等境非色似色非外似外如梦所缘。<a id="a-AD"></a>不可执为是实外色。<a id="a-AE"></a>若觉时色皆如梦境不离识者。<a id="a-AF"></a>如从梦觉知彼唯心。<a id="a-AG"></a>何故觉时于自色境不知唯识。<a id="a-AH"></a>如梦未觉不能自知。<a id="a-AI"></a>要至觉时方能追觉。<a id="a-AJ"></a>觉时境色应知亦尔。<a id="a-AK"></a>未真觉位不能自知。<a id="a-AL"></a>至真觉时亦能追觉。<a id="a-AM"></a>未得真觉恒处梦中。<a id="a-AN"></a>故佛说为生死长夜。<a id="a-AO"></a>由斯未了色境唯识。<a id="a-AP"></a>外色实无可非内识境。<a id="a-AQ"></a>他心实有宁非自所缘。<a id="a-AR"></a>谁说他心非自识境。<a id="a-AS"></a>但不说彼是亲所缘。<a id="a-AT"></a>谓识生时无实作用。<a id="a-AU"></a>非如手等亲执外物日等舒光亲照外境。<a id="a-AV"></a>但如镜等似外境现名了他心。<a id="a-AW"></a>非亲能了。<a id="a-AX"></a>亲所了者谓自所变。<a id="a-AY"></a>故契经言。<a id="a-AZ"></a>无有少法能取余法。<a id="a-Aa"></a>但识生时似彼相现名取彼物。<a id="a-Ab"></a>如缘他心色等亦尔。<a id="a-Ac"></a>既有异境何名唯识。<a id="a-Ad"></a>奇哉固执触处生疑。<a id="a-Ae"></a>岂唯识教但说一识。<a id="a-Af"></a>不尔如何。<a id="a-Ag"></a>汝应谛听。<a id="a-Ah"></a>若唯一识宁有十方凡圣尊卑因果等别。<a id="a-Ai"></a>谁为谁说。<a id="a-Aj"></a>何法何求。<a id="a-Ak"></a>故唯识言有深意趣。<a id="a-Al"></a>识言总显一切有情各有八识、<a id="a-Am"></a>六位心所、<a id="a-An"></a>所变相见、<a id="a-Ao"></a>分位差别及彼空理所显真如。<a id="a-Ap"></a>识自相故。<a id="a-Aq"></a>识相应故。<a id="a-Ar"></a>二所变故。<a id="a-As"></a>三分位故。<a id="a-At"></a>四实性故。<a id="a-Au"></a>如是诸法皆不离识。<a id="a-Av"></a>总立识名。<a id="a-Aw"></a>唯言但遮愚夫所执定离诸识实有色等。<a id="a-Ax"></a>若如是知唯识教意。<a id="a-Ay"></a>便能无倒善备资粮。<a id="a-Az"></a>速入法空证无上觉。<a id="a-B0"></a>救拔含识生死轮回。<a id="a-B1"></a>非全拨无恶取空者违背教理能成是事。<a id="a-B2"></a>故定应信一切唯识。<a id="a-B3"></a>若唯有识都无外缘。<a id="a-B4"></a>由何而生种种分别。<a id="a-B5"></a>颂曰。</p>
  <p id="aB6">由一切种识　　如是如是变</p>
  <p id="aB7">以展转力故　　彼彼分别生</p>
  <p id="aB8">论曰。<a id="a-B9"></a>一切种识谓本识中能生自果功能差别。<a id="a-BA"></a>此生等流异熟士用增上果。<a id="a-BB"></a>故名一切种。<a id="a-BC"></a>除离系者非种生故。<a id="a-BD"></a>彼虽可证而非种果。<a id="a-BE"></a>要现起道断结得故。<a id="a-BF"></a>有展转义非此所说。<a id="a-BG"></a>此说能生分别种故。<a id="a-BH"></a>此识为体故立识名。<a id="a-BI"></a>种离本识无别性故。<a id="a-BJ"></a>种识二言简非种识。<a id="a-BK"></a>有识非种种非识故。<a id="a-BL"></a>又种识言显识中种。<a id="a-BM"></a>非持种识。<a id="a-BN"></a>后当说故。<a id="a-BO"></a>此识中种余缘助故。<a id="a-BP"></a>即便如是如是转变。<a id="a-BQ"></a>谓从生位转至熟时。<a id="a-BR"></a>显变种多重言如是。<a id="a-BS"></a>谓一切种摄三熏习共不共等识种尽故。<a id="a-BT"></a>展转力者谓八现识及彼相应相见分等。<a id="a-BU"></a>彼皆互有相助力故。<a id="a-BV"></a>即现识等总名分别。<a id="a-BW"></a>虚妄分别为自性故。<a id="a-BX"></a>分别类多故言彼彼。<a id="a-BY"></a>此颂意说。<a id="a-BZ"></a>虽无外缘由本识中有一切种转变差别及以现行八种识等展转力故彼彼分别而亦得生。<a id="a-Ba"></a>何假外缘方起分别。<a id="a-Bb"></a>诸净法起应知亦然。<a id="a-Bc"></a>净种现行为缘生故。<a id="a-Bd"></a>所说种现缘生分别。<a id="a-Be"></a>云何应知此缘生相。<a id="a-Bf"></a>缘且有四。<a id="a-Bg"></a>一因缘。<a id="a-Bh"></a>谓有为法亲办自果。<a id="a-Bi"></a>此体有二。<a id="a-Bj"></a>一种子。<a id="a-Bk"></a>二现行。<a id="a-Bl"></a>种子者谓本识中善染无记诸界地等功能差别。<a id="a-Bm"></a>能引次后自类功能。<a id="a-Bn"></a>及起同时自类现果。<a id="a-Bo"></a>此唯望彼是因缘性。<a id="a-Bp"></a>现行者谓七转识及彼相应所变相见性界地等。<a id="a-Bq"></a>除佛果善极劣无记。<a id="a-Br"></a>余熏本识生自类种。<a id="a-Bs"></a>此唯望彼是因缘性。<a id="a-Bt"></a>第八心品无所熏故。<a id="a-Bu"></a>非简所依独能熏故。<a id="a-Bv"></a>极微圆故不熏成种。<a id="a-Bw"></a>现行同类展转相望皆非因缘。<a id="a-Bx"></a>自种生故。<a id="a-By"></a>一切异类展转相望亦非因缘。<a id="a-Bz"></a>不亲生故。<a id="a-C0"></a>有说异类同类现行展转相望为因缘者。<a id="a-C1"></a>应知假说。<a id="a-C2"></a>或随转门。<a id="a-C3"></a>有唯说种是因缘性。<a id="a-C4"></a>彼依显胜。<a id="a-C5"></a>非尽理说。<a id="a-C6"></a>圣说转识与阿赖耶展转相望为因缘故。<a id="a-C7"></a>二等无间缘。<a id="a-C8"></a>谓八现识及彼心所前聚于后自类无间等而开导令彼定生。<a id="a-C9"></a>多同类种俱时转故如不相应非此缘摄。<a id="a-CA"></a>由斯八识非互为缘。<a id="a-CB"></a>心所与心虽恒俱转。<a id="a-CC"></a>而相应故和合似一。<a id="a-CD"></a>不可施设离别殊异。<a id="a-CE"></a>故得互作等无间缘。<a id="a-CF"></a>入无余心最极微劣无开导用。<a id="a-CG"></a>又无当起等无间法故非此缘。<a id="a-CH"></a>云何知然。<a id="a-CI"></a>论有诚说。<a id="a-CJ"></a>若此识等无间彼识等决定生。<a id="a-CK"></a>即说此是彼等无间缘故。<a id="a-CL"></a>即依此义应作是说。<a id="a-CM"></a>阿陀那识三界九地皆容互作等无间缘。<a id="a-CN"></a>下上死生相开等故。<a id="a-CO"></a>有漏无间有无漏生。<a id="a-CP"></a>无漏定无生有漏者。<a id="a-CQ"></a>镜智起已必无断故。<a id="a-CR"></a>善与无记相望亦然。<a id="a-CS"></a>此何界后引生无漏。<a id="a-CT"></a>或从色界或欲界后。<a id="a-CU"></a>谓诸异生求佛果者定色界后引生无漏。<a id="a-CV"></a>彼必生在净居天上大自在宫得菩提故。<a id="a-CW"></a>二乘回趣大菩提者定欲界后引生无漏。<a id="a-CX"></a>回趣留身唯欲界故。<a id="a-CY"></a>彼虽必往大自在宫方得成佛。<a id="a-CZ"></a>而本愿力所留生身是欲界故。<a id="a-Ca"></a>有义色界亦有声闻回趣大乘愿留身者。<a id="a-Cb"></a>既与教理俱不相违。<a id="a-Cc"></a>是故声闻第八无漏色界心后亦得现前。<a id="a-Cd"></a>然五净居无回趣者。<a id="a-Ce"></a>经不说彼发大心故。<a id="a-Cf"></a>第七转识三界九地亦容互作等无间缘。<a id="a-Cg"></a>随第八识生处系故。<a id="a-Ch"></a>有漏无漏容互相生。<a id="a-Ci"></a>十地位中得相引故。<a id="a-Cj"></a>善与无记相望亦然。<a id="a-Ck"></a>于无记中染与不染亦相开导。<a id="a-Cl"></a>生空智果前后位中得相引故。<a id="a-Cm"></a>此欲色界有漏得与无漏相生。<a id="a-Cn"></a>非无色界。<a id="a-Co"></a>地上菩萨不生彼故。<a id="a-Cp"></a>第六转识三界九地有漏无漏善不善等各容互作等无间缘。<a id="a-Cq"></a>润生位等更相引故。<a id="a-Cr"></a>初起无漏唯色界后。<a id="a-Cs"></a>决择分善唯色界故。<a id="a-Ct"></a>眼耳身识二界二地鼻舌两识一界一地自类互作等无间缘。<a id="a-Cu"></a>善等相望应知亦尔。<a id="a-Cv"></a>有义五识有漏无漏自类互作等无间缘未成佛时容互起故。<a id="a-Cw"></a>有义无漏有漏后起。<a id="a-Cx"></a>非无漏后容起有漏。<a id="a-Cy"></a>无漏五识非佛无故。<a id="a-Cz"></a>彼五色根定有漏故。<a id="a-D0"></a>是异熟识相分摄故。<a id="a-D1"></a>有漏不共必俱同境根发无漏识理不相应故。<a id="a-D2"></a>此二于境明昧异故。<a id="a-D3"></a>三所缘缘。<a id="a-D4"></a>谓若有法是带己相心或相应所虑所托。<a id="a-D5"></a>此体有二。<a id="a-D6"></a>一亲二疏。<a id="a-D7"></a>若与能缘体不相离。<a id="a-D8"></a>是见分等内所虑托。<a id="a-D9"></a>应知彼是亲所缘缘。<a id="a-DA"></a>若与能缘体虽相离。<a id="a-DB"></a>为质能起内所虑托。<a id="a-DC"></a>应知彼是疏所缘缘。<a id="a-DD"></a>亲所缘缘能缘皆有。<a id="a-DE"></a>离内所虑托必不生故。<a id="a-DF"></a>疏所缘缘能缘或有。<a id="a-DG"></a>离外所虑托亦得生故。<a id="a-DH"></a>第八心品有义唯有亲所缘缘。<a id="a-DI"></a>随业因力任运变故。<a id="a-DJ"></a>有义亦定有疏所缘缘。<a id="a-DK"></a>要仗他变质自方变故。<a id="a-DL"></a>有义二说俱不应理。<a id="a-DM"></a>自他身土可互受用。<a id="a-DN"></a>他所变者为自质故。<a id="a-DO"></a>自种于他无受用理。<a id="a-DP"></a>他变为此不应理故。<a id="a-DQ"></a>非诸有情种皆等故。<a id="a-DR"></a>应说此品疏所缘缘一切位中有无不定。<a id="a-DS"></a>第七心品未转依位是俱生故必仗外质。<a id="a-DT"></a>故亦定有疏所缘缘。<a id="a-DU"></a>已转依位此非定有。<a id="a-DV"></a>缘真如等无外质故。<a id="a-DW"></a>第六心品行相猛利。<a id="a-DX"></a>于一切位能自在转。<a id="a-DY"></a>所仗外质或有或无。<a id="a-DZ"></a>疏所缘缘有无不定。<a id="a-Da"></a>前五心品未转依位粗钝劣故必仗外质故亦定有疏所缘缘。<a id="a-Db"></a>已转依位此非定有缘过未等无外质故。<a id="a-Dc"></a>四增上缘。<a id="a-Dd"></a>谓若有法有胜势用能于余法或顺或违。<a id="a-De"></a>虽前三缘亦是增上。<a id="a-Df"></a>而今第四除彼取余为显诸缘差别相故。<a id="a-Dg"></a>此顺违用于四处转生位成得四事别故。<a id="a-Dh"></a>然增上用随事虽多而胜显者唯二十二应知即是二十二根。<a id="a-Di"></a>前五色根以本识等所变眼等净色为性。<a id="a-Dj"></a>男女二根身根所摄故即以彼少分为性。<a id="a-Dk"></a>命根但依本识亲种分位假立非别有性。<a id="a-Dl"></a>意根总以八识为性。<a id="a-Dm"></a>五受根如应各自受为性。<a id="a-Dn"></a>信等五根即以信等及善念等而为自性。<a id="a-Do"></a>未知当知根体位有三种。<a id="a-Dp"></a>一根本位谓在见道除后刹那无所未知可当知故。<a id="a-Dq"></a>二加行位。<a id="a-Dr"></a>谓暖顶忍世第一法近能引发根本位故。<a id="a-Ds"></a>三资粮位。<a id="a-Dt"></a>谓从为得谛现观故发起决定胜善法欲。<a id="a-Du"></a>乃至未得顺决择分所有善根名资粮位。<a id="a-Dv"></a>能远资生根本位故。<a id="a-Dw"></a>于此三位信等五根意喜乐舍为此根性。<a id="a-Dx"></a>加行等位于后胜法求证愁戚亦有忧根非正善根故多不说。<a id="a-Dy"></a>前三无色有此根者有胜见道傍修得故。<a id="a-Dz"></a>或二乘位回趣大者为证法空地前亦起九地所摄生空无漏。<a id="a-E0"></a>彼皆菩萨此根摄故。<a id="a-E1"></a>菩萨见道亦有此根但说地前以时促故。<a id="a-E2"></a>始从见道最后刹那乃至金刚喻定所有信等无漏九根皆是已知根性。<a id="a-E3"></a>未离欲者于上解脱求证愁戚。<a id="a-E4"></a>亦有忧根非正善根故多不说。<a id="a-E5"></a>诸无学位无漏九根一切皆是具知根性。<a id="a-E6"></a>有顶虽有游观无漏而不明利非后三根。<a id="a-E7"></a>二十二根自性如是。<a id="a-E8"></a>诸余门义如论应知。</p>
 </body>
</html>