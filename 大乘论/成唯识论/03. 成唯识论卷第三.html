<!doctype html>
<html id="z3IBVVczg" data-ver="842">
 <head>
  <meta charset="utf-8">
  <meta author="护法菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">成唯识论卷第三</h1>
  <p id="a2">此识与几心所相应。<a id="a-3"></a>常与触作意受想思相应。<a id="a-4"></a>阿赖耶识无始时来乃至未转。<a id="a-5"></a>于一切位恒与此五心所相应。<a id="a-6"></a>以是遍行心所摄故。<a id="a-7"></a>触谓三和。<a id="a-8"></a>分别变异。<a id="a-9"></a>令心心所触境为性。<a id="a-A"></a>受想思等所依为业。<a id="a-B"></a>谓根境识更相随顺故名三和。<a id="a-C"></a>触依彼生令彼和合。<a id="a-D"></a>故说为彼。<a id="a-E"></a>三和合位皆有顺生心所功能说名变异。<a id="a-F"></a>触似彼起故名分别。<a id="a-G"></a>根变异力引触起时。<a id="a-H"></a>胜彼识境。<a id="a-I"></a>故集论等但说分别根之变异。<a id="a-J"></a>和合一切心及心所。<a id="a-K"></a>令同触境是触自性。<a id="a-L"></a>既似顺起心所功能。<a id="a-M"></a>故以受等所依为业。<a id="a-N"></a>起尽经说受想行蕴一切皆以触为缘故。<a id="a-O"></a>由斯故说识触受等因二三四和合而生。<a id="a-P"></a>瑜伽但说与受想思为所依者。<a id="a-Q"></a>思于行蕴为主胜故举此摄余。<a id="a-R"></a>集论等说为受依者以触生受近而胜故。<a id="a-S"></a>谓触所取可意等相与受所取顺益等相。<a id="a-T"></a>极相邻近引发胜故。<a id="a-U"></a>然触自性是实非假。<a id="a-V"></a>六六法中心所性故。<a id="a-W"></a>是食摄故。<a id="a-X"></a>能为缘故。<a id="a-Y"></a>如受等性非即三和。<a id="a-Z"></a>作意谓能警心为性。<a id="a-a"></a>于所缘境引心为业。<a id="a-b"></a>谓此警觉应起心种引令趣境故名作意。<a id="a-c"></a>虽此亦能引起心所。<a id="a-d"></a>心是主故但说引心。<a id="a-e"></a>有说令心回趣异境。<a id="a-f"></a>或于一境持心令住故名作意。<a id="a-g"></a>彼俱非理。<a id="a-h"></a>应非遍行不异定故。<a id="a-i"></a>受谓领纳顺违俱非境相为性。<a id="a-j"></a>起爱为业。<a id="a-k"></a>能起合离非二欲故。<a id="a-l"></a>有作是说。<a id="a-m"></a>受有二种。<a id="a-n"></a>一境界受。<a id="a-o"></a>谓领所缘。<a id="a-p"></a>二自性受。<a id="a-q"></a>谓领俱触。<a id="a-r"></a>唯自性受是受自相。<a id="a-s"></a>以境界受共余相故。<a id="a-t"></a>彼说非理。<a id="a-u"></a>受定不缘俱生触故。<a id="a-v"></a>若似触生名领触者。<a id="a-w"></a>似因之果应皆受性。</p>
  <p id="ax">又既受因应名因受。<a id="a-y"></a>何名自性。<a id="a-z"></a>若谓如王食诸国邑。<a id="a-10"></a>受能领触所生受体名自性受。<a id="a-11"></a>理亦不然。<a id="a-12"></a>违自所执不自证故。<a id="a-13"></a>若不舍自性名自性受。<a id="a-14"></a>应一切法皆是受自性。<a id="a-15"></a>故彼所说但诱婴儿。<a id="a-16"></a>然境界受非共余相。<a id="a-17"></a>领顺等相定属己者名境界受。<a id="a-18"></a>不共余故。<a id="a-19"></a>想谓于境取像为性。<a id="a-1A"></a>施设种种名言为业。<a id="a-1B"></a>谓要安立境分齐相方能随起种种名言。<a id="a-1C"></a>思谓令心造作为性。<a id="a-1D"></a>于善品等役心为业。<a id="a-1E"></a>谓能取境正因等相。<a id="a-1F"></a>驱役自心令造善等。<a id="a-1G"></a>此五既是遍行所摄。<a id="a-1H"></a>故与藏识决定相应。<a id="a-1I"></a>其遍行相后当广释。<a id="a-1J"></a>此触等五与异熟识行相虽异。<a id="a-1K"></a>而时依同所缘事等。<a id="a-1L"></a>故名相应。<a id="a-1M"></a>此识行相极不明了。<a id="a-1N"></a>不能分别违顺境相。<a id="a-1O"></a>微细一类相续而转。<a id="a-1P"></a>是故唯与舍受相应。<a id="a-1Q"></a>又此相应受唯是异熟。<a id="a-1R"></a>随先引业转不待现缘。<a id="a-1S"></a>住善恶业势力转故。<a id="a-1T"></a>唯是舍受。<a id="a-1U"></a>苦乐二受是异熟生。<a id="a-1V"></a>非真异熟待现缘故。<a id="a-1W"></a>非此相应。<a id="a-1X"></a>又由此识常无转变。<a id="a-1Y"></a>有情恒执为自内我。<a id="a-1Z"></a>若与苦乐二受相应。<a id="a-1a"></a>便有转变。<a id="a-1b"></a>宁执为我。<a id="a-1c"></a>故此但与舍受相应。<a id="a-1d"></a>若尔如何此识亦是恶业异熟。<a id="a-1e"></a>既许善业能招舍受此亦应然。<a id="a-1f"></a>舍受不违苦乐品故。<a id="a-1g"></a>如无记法善恶俱招。<a id="a-1h"></a>如何此识非别境等心所相应互相违故。<a id="a-1i"></a>谓欲希望所乐事转。<a id="a-1j"></a>此识任运无所希望。<a id="a-1k"></a>胜解印持决定事转。<a id="a-1l"></a>此识瞢昧无所印持。<a id="a-1m"></a>念唯明记曾习事转。<a id="a-1n"></a>此识昧劣不能明记。<a id="a-1o"></a>定能令心专注一境。<a id="a-1p"></a>此识任运刹那别缘。<a id="a-1q"></a>慧唯简择德等事转。<a id="a-1r"></a>此识微昧不能简择。<a id="a-1s"></a>故此不与别境相应。<a id="a-1t"></a>此识唯是异熟性故。<a id="a-1u"></a>善染污等亦不相应。<a id="a-1v"></a>恶作等四无记性者。<a id="a-1w"></a>有间断故定非异熟。<a id="a-1x"></a>法有四种。<a id="a-1y"></a>谓善不善有覆无记无覆无记。<a id="a-1z"></a>阿赖耶识何法摄耶。<a id="a-20"></a>此识唯是无覆无记异熟性故。<a id="a-21"></a>异熟若是善染污者。<a id="a-22"></a>流转还灭应不得成。<a id="a-23"></a>又此识是善染依故。<a id="a-24"></a>若善染者互相违故。<a id="a-25"></a>应不与二俱作所依。<a id="a-26"></a>又此识是所熏性故。<a id="a-27"></a>若善染者如极香臭应不受熏。<a id="a-28"></a>无熏习故染净因果俱不成立。<a id="a-29"></a>故此唯是无覆无记。<a id="a-2A"></a>覆谓染法。<a id="a-2B"></a>障圣道故。<a id="a-2C"></a>又能蔽心令不净故。<a id="a-2D"></a>此识非染。<a id="a-2E"></a>故名无覆。<a id="a-2F"></a>记谓善恶。<a id="a-2G"></a>有爱非爱果及殊胜自体可记别故。<a id="a-2H"></a>此非善恶。<a id="a-2I"></a>故名无记。</p>
  <p id="a2J">触等亦如是者。<a id="a-2K"></a>谓如阿赖耶识唯是无覆无记性摄触作意受想思亦尔。<a id="a-2L"></a>诸相应法必同性故。<a id="a-2M"></a>又触等五如阿赖耶。<a id="a-2N"></a>亦是异熟所缘行相俱不可知。<a id="a-2O"></a>缘三种境五法相应。<a id="a-2P"></a>无覆无记。<a id="a-2Q"></a>故说触等亦如是言。<a id="a-2R"></a>有义触等如阿赖耶。<a id="a-2S"></a>亦是异熟及一切种。<a id="a-2T"></a>广说乃至无覆无记。<a id="a-2U"></a>亦如是言无简别故。<a id="a-2V"></a>彼说非理。<a id="a-2W"></a>所以者何。<a id="a-2X"></a>触等依识不自在故。<a id="a-2Y"></a>如贪信等不能受熏。<a id="a-2Z"></a>如何同识能持种子。<a id="a-2a"></a>又若触等亦能受熏。<a id="a-2b"></a>应一有情有六种体。<a id="a-2c"></a>若尔果起从何种生。<a id="a-2d"></a>理不应言从六种起。<a id="a-2e"></a>未见多种生一芽故。<a id="a-2f"></a>若说果生唯从一种。<a id="a-2g"></a>则余五种便为无用。<a id="a-2h"></a>亦不可说次第生果。<a id="a-2i"></a>熏习同时势力等故。<a id="a-2j"></a>又不可说六果顿生。<a id="a-2k"></a>勿一有情一刹那顷六眼识等俱时生故。<a id="a-2l"></a>谁言触等亦能受熏持诸种子。<a id="a-2m"></a>不尔如何触等如识名一切种。<a id="a-2n"></a>谓触等五有似种相名一切种。<a id="a-2o"></a>触等与识所缘等故。<a id="a-2p"></a>无色触等有所缘故。<a id="a-2q"></a>亲所缘缘定应有故。<a id="a-2r"></a>此似种相不为因缘生现识等。<a id="a-2s"></a>如触等上似眼根等非识所依。<a id="a-2t"></a>亦如似火无能烧用。<a id="a-2u"></a>彼救非理。<a id="a-2v"></a>触等所缘似种等相后执受处方应与识而相例故。<a id="a-2w"></a>由此前说一切种言定目受熏能持种义。<a id="a-2x"></a>不尔本颂有重言失。</p>
  <p id="a2y">又彼所说亦如是言无简别故。<a id="a-2z"></a>咸相例者定不成证。<a id="a-30"></a>勿触等五亦能了别触等亦与触等相应。<a id="a-31"></a>由此故知。<a id="a-32"></a>亦如是者随所应说非谓一切。<a id="a-33"></a>阿赖耶识为断为常。<a id="a-34"></a>非断非常以恒转故。<a id="a-35"></a>恒谓此识无始时来一类相续常无间断。<a id="a-36"></a>是界趣生施设本故。<a id="a-37"></a>性坚持种令不失故。<a id="a-38"></a>转谓此识无始时来念念生灭前后变异。<a id="a-39"></a>因灭果生非常一故。<a id="a-3A"></a>可为转识熏成种故。<a id="a-3B"></a>恒言遮断转表非常。<a id="a-3C"></a>犹如瀑流因果法尔。<a id="a-3D"></a>如瀑流水非断非常相续长时有所漂溺。<a id="a-3E"></a>此识亦尔。<a id="a-3F"></a>从无始来生灭相续非常非断。<a id="a-3G"></a>漂溺有情令不出离。<a id="a-3H"></a>又如瀑流虽风等击起诸波浪而流不断。<a id="a-3I"></a>此识亦尔。<a id="a-3J"></a>虽遇众缘起眼识等而恒相续。<a id="a-3K"></a>又如瀑流漂水下上鱼草等物随流不舍此识亦尔。<a id="a-3L"></a>与内习气外触等法恒相随转。<a id="a-3M"></a>如是法喻意显此识无始因果非断常义。<a id="a-3N"></a>谓此识性无始时来刹那刹那果生因灭。<a id="a-3O"></a>果生故非断。<a id="a-3P"></a>因灭故非常。<a id="a-3Q"></a>非断非常是缘起理。<a id="a-3R"></a>故说此识恒转如流。<a id="a-3S"></a>过去未来既非实有。<a id="a-3T"></a>非常可尔。<a id="a-3U"></a>非断如何。<a id="a-3V"></a>断岂得成缘起正理。<a id="a-3W"></a>过去未来若是实有可许非断如何非常。<a id="a-3X"></a>常亦不成缘起正理。<a id="a-3Y"></a>岂斥他过己义便成。<a id="a-3Z"></a>若不摧邪难以显正。<a id="a-3a"></a>前因灭位后果即生。<a id="a-3b"></a>如秤两头低昂时等。<a id="a-3c"></a>如是因果相续如流。<a id="a-3d"></a>何假去来方成非断。<a id="a-3e"></a>因现有位后果未生。<a id="a-3f"></a>因是谁因。<a id="a-3g"></a>果现有时前因已灭。<a id="a-3h"></a>果是谁果。<a id="a-3i"></a>既无因果谁离断常。<a id="a-3j"></a>若有因时已有后果。<a id="a-3k"></a>果既本有。<a id="a-3l"></a>何待前因。<a id="a-3m"></a>因义既无果义宁有无因无果岂离断常。<a id="a-3n"></a>因果义成依法作用。<a id="a-3o"></a>故所诘难非预我宗。<a id="a-3p"></a>体既本有用亦应然。<a id="a-3q"></a>所待因缘亦本有故。<a id="a-3r"></a>由斯汝义因果定无。<a id="a-3s"></a>应信大乘缘起正理。<a id="a-3t"></a>谓此正理深妙离言因果等言皆假施设。<a id="a-3u"></a>观现在法有引后用。<a id="a-3v"></a>假立当果对说现因。<a id="a-3w"></a>观现在法有酬前相。<a id="a-3x"></a>假立曾因对说现果。<a id="a-3y"></a>假谓现识似彼相现。<a id="a-3z"></a>如是因果理趣显然。<a id="a-40"></a>远离二边契会中道。<a id="a-41"></a>诸有智者应顺修学。<a id="a-42"></a>有余部说虽无去来而有因果恒相续义。<a id="a-43"></a>谓现在法极迅速者犹有初后生灭二时。<a id="a-44"></a>生时酬因灭时引果。<a id="a-45"></a>时虽有二而体是一。<a id="a-46"></a>前因正灭后果正生。<a id="a-47"></a>体相虽殊而俱是有。<a id="a-48"></a>如是因果非假施设。<a id="a-49"></a>然离断常。<a id="a-4A"></a>又无前难谁有智者舍此信余。<a id="a-4B"></a>彼有虚言都无实义。<a id="a-4C"></a>何容一念而有二时。<a id="a-4D"></a>生灭相违宁同现在。<a id="a-4E"></a>灭若现在生应未来。<a id="a-4F"></a>有故名生既是现在。<a id="a-4G"></a>无故名灭宁非过去。<a id="a-4H"></a>灭若非无生应非有。<a id="a-4I"></a>生既现有灭应现无。<a id="a-4J"></a>又二相违如何体一。<a id="a-4K"></a>非苦乐等见有是事生灭若一时应无二。<a id="a-4L"></a>生灭若异宁说体同。<a id="a-4M"></a>故生灭时俱现在有同依一体理必不成。<a id="a-4N"></a>经部师等因果相续理亦不成。<a id="a-4O"></a>彼不许有阿赖耶识能持种故。<a id="a-4P"></a>由此应信大乘所说因果相续缘起正理。</p>
  <p id="a4Q">此识无始恒转如流乃至何位当究竟舍。<a id="a-4R"></a>阿罗汉位方究竟舍。<a id="a-4S"></a>谓诸圣者断烦恼障究竟尽时名阿罗汉。<a id="a-4T"></a>尔时此识烦恼粗重永远离故说之为舍。<a id="a-4U"></a>此中所说阿罗汉者通摄三乘无学果位。<a id="a-4V"></a>皆已永害烦恼贼故。<a id="a-4W"></a>应受世间妙供养故。<a id="a-4X"></a>永不复受分段生故。<a id="a-4Y"></a>云何知然。<a id="a-4Z"></a>决择分说诸阿罗汉独觉如来皆不成就阿赖耶故。<a id="a-4a"></a>集论复说若诸菩萨得菩提时顿断烦恼及所知障成阿罗汉及如来故。<a id="a-4b"></a>若尔菩萨烦恼种子未永断尽非阿罗汉应皆成就阿赖耶识。<a id="a-4c"></a>何故即彼决择分说不退菩萨亦不成就阿赖耶识。<a id="a-4d"></a>彼说二乘无学果位回心趣向大菩提者。<a id="a-4e"></a>必不退起烦恼障故。<a id="a-4f"></a>趣菩提故。<a id="a-4g"></a>即复转名不退菩萨。<a id="a-4h"></a>彼不成就阿赖耶识。<a id="a-4i"></a>即摄在此阿罗汉中。<a id="a-4j"></a>故彼论文不违此义。<a id="a-4k"></a>又不动地已上菩萨。<a id="a-4l"></a>一切烦恼永不行故。<a id="a-4m"></a>法驶流中任运转故。<a id="a-4n"></a>能诸行中起诸行故。<a id="a-4o"></a>刹那刹那转增进故。<a id="a-4p"></a>此位方名不退菩萨。<a id="a-4q"></a>然此菩萨虽未断尽异熟识中烦恼种子。<a id="a-4r"></a>而缘此识我见爱等不复执藏为自内我。<a id="a-4s"></a>由斯永舍阿赖耶名。<a id="a-4t"></a>故说不成阿赖耶识。<a id="a-4u"></a>此亦说彼名阿罗汉。<a id="a-4v"></a>有义初地已上菩萨。<a id="a-4w"></a>已证二空所显理故。<a id="a-4x"></a>已得二种殊胜智故。<a id="a-4y"></a>已断分别二重障故。<a id="a-4z"></a>能一行中起诸行故。<a id="a-50"></a>虽为利益起诸烦恼。<a id="a-51"></a>而彼不作烦恼过失。<a id="a-52"></a>故此亦名不退菩萨。<a id="a-53"></a>然此菩萨虽未断尽俱生烦恼。<a id="a-54"></a>而缘此识所有分别我见爱等不复执藏为自内我。<a id="a-55"></a>由斯亦舍阿赖耶名。<a id="a-56"></a>故说不成阿赖耶识。<a id="a-57"></a>此亦说彼名阿罗汉。<a id="a-58"></a>故集论中作如是说。<a id="a-59"></a>十地菩萨虽未永断一切烦恼。<a id="a-5A"></a>然此烦恼犹如咒药所伏诸毒。<a id="a-5B"></a>不起一切烦恼过失。<a id="a-5C"></a>一切地中如阿罗汉已断烦恼。<a id="a-5D"></a>故亦说彼名阿罗汉。<a id="a-5E"></a>彼说非理。<a id="a-5F"></a>七地已前犹有俱生我见爱等。<a id="a-5G"></a>执藏此识为自内我。<a id="a-5H"></a>如何已舍阿赖耶名。<a id="a-5I"></a>若彼分别我见爱等不复执藏说名为舍。<a id="a-5J"></a>则预流等诸有学位。<a id="a-5K"></a>亦应已舍阿赖耶名。<a id="a-5L"></a>许便违害诸论所说。<a id="a-5M"></a>地上菩萨所起烦恼。<a id="a-5N"></a>皆由正知不为过失。<a id="a-5O"></a>非预流等得有斯事。<a id="a-5P"></a>宁可以彼例此菩萨。<a id="a-5Q"></a>彼六识中所起烦恼。<a id="a-5R"></a>虽由正知不为过失。<a id="a-5S"></a>而第七识有漏心位任运现行执藏此识。<a id="a-5T"></a>宁不与彼预流等同。<a id="a-5U"></a>由此故知彼说非理。<a id="a-5V"></a>然阿罗汉断此识中烦恼粗重究竟尽故。<a id="a-5W"></a>不复执藏阿赖耶识为自内我。<a id="a-5X"></a>由斯永失阿赖耶名说之为舍。<a id="a-5Y"></a>非舍一切第八识体。<a id="a-5Z"></a>勿阿罗汉无识持种。<a id="a-5a"></a>尔时便入无余涅槃。<a id="a-5b"></a>然第八识虽诸有情皆悉成就。<a id="a-5c"></a>而随义别立种种名。<a id="a-5d"></a>谓或名心。<a id="a-5e"></a>由种种法熏习种子所积集故。<a id="a-5f"></a>或名阿陀那。<a id="a-5g"></a>执持种子及诸色根令不坏故。<a id="a-5h"></a>或名所知依。<a id="a-5i"></a>能与染净所知诸法为依止故。<a id="a-5j"></a>或名种子识。<a id="a-5k"></a>能遍任持世出世间诸种子故。<a id="a-5l"></a>此等诸名通一切位。<a id="a-5m"></a>或名阿赖耶。<a id="a-5n"></a>摄藏一切杂染品法令不失故。<a id="a-5o"></a>我见爱等执藏以为自内我故。<a id="a-5p"></a>此名唯在异生有学。<a id="a-5q"></a>非无学位不退菩萨有杂染法执藏义故。<a id="a-5r"></a>或名异熟识。<a id="a-5s"></a>能引生死善不善业异熟果故。<a id="a-5t"></a>此名唯在异生二乘诸菩萨位。<a id="a-5u"></a>非如来地犹有异熟无记法故。<a id="a-5v"></a>或名无垢识。<a id="a-5w"></a>最极清净诸无漏法所依止故此名唯在如来地有。<a id="a-5x"></a>菩萨二乘及异生位持有漏种可受熏习。<a id="a-5y"></a>未得善净第八识故如契经说。</p>
  <p id="a5z">如来无垢识　　是净无漏界</p>
  <p id="a60">解脱一切障　　圆镜智相应</p>
  <p id="a61">阿赖耶名过失重故最初舍故此中偏说。<a id="a-62"></a>异熟识体菩萨将得菩提时舍。<a id="a-63"></a>声闻独觉入无余依涅槃时舍。<a id="a-64"></a>无垢识体无有舍时。<a id="a-65"></a>利乐有情无尽时故。<a id="a-66"></a>心等通故随义应说然第八识总有二位。<a id="a-67"></a>一有漏位。<a id="a-68"></a>无记性摄。<a id="a-69"></a>唯与触等五法相应。<a id="a-6A"></a>但缘前说执受处境。<a id="a-6B"></a>二无漏位。<a id="a-6C"></a>唯善性摄。<a id="a-6D"></a>与二十一心所相应。<a id="a-6E"></a>谓遍行别境各五善十一。<a id="a-6F"></a>与一切心恒相应故。<a id="a-6G"></a>常乐证智所观境故。<a id="a-6H"></a>于所观境恒印持故。<a id="a-6I"></a>于曾受境恒明记故。<a id="a-6J"></a>世尊无有不定心故。<a id="a-6K"></a>于一切法常决择故。<a id="a-6L"></a>极净信等常相应故。<a id="a-6M"></a>无染污故。<a id="a-6N"></a>无散动故。<a id="a-6O"></a>此亦唯与舍受相应。<a id="a-6P"></a>任运恒时平等转故。<a id="a-6Q"></a>以一切法为所缘境。<a id="a-6R"></a>镜智遍缘一切法故。</p>
  <p id="a6S">云何应知此第八识离眼等识有别自体。<a id="a-6T"></a>圣教正理为定量故。<a id="a-6U"></a>谓有大乘阿毗达磨契经中说。</p>
  <p id="a6V">无始时来界　　一切法等依</p>
  <p id="a6W">由此有诸趣　　及涅槃证得</p>
  <p id="a6X">此第八识自性微细。<a id="a-6Y"></a>故以作用而显示之。<a id="a-6Z"></a>颂中初半显第八识为因缘用。<a id="a-6a"></a>后半显与流转还灭作依持用。<a id="a-6b"></a>界是因义。<a id="a-6c"></a>即种子识无始时来展转相续亲生诸法故名为因。<a id="a-6d"></a>依是缘义。<a id="a-6e"></a>即执持识无始时来与一切法等为依止故名为缘。<a id="a-6f"></a>谓能执持诸种子故与现行法为所依故即变为彼及为彼依。<a id="a-6g"></a>变为彼者谓变为器及有根身。<a id="a-6h"></a>为彼依者谓与转识作所依止。<a id="a-6i"></a>以能执受五色根故眼等五识依之而转。<a id="a-6j"></a>又与末那为依止故第六意识依之而转。<a id="a-6k"></a>末那意识转识摄故如眼等识依俱有根。<a id="a-6l"></a>第八理应是识性故亦以第七为俱有依。<a id="a-6m"></a>是谓此识为因缘用。<a id="a-6n"></a>由此有者由有此识。<a id="a-6o"></a>有诸趣者有善恶趣。<a id="a-6p"></a>谓由有此第八识故执持一切顺流转法令诸有情流转生死。<a id="a-6q"></a>虽惑业生皆是流转。<a id="a-6r"></a>而趣是果胜故偏说。<a id="a-6s"></a>或诸趣言通能所趣。<a id="a-6t"></a>诸趣资具亦得趣名。<a id="a-6u"></a>诸惑业生皆依此识。<a id="a-6v"></a>是与流转作依持用。<a id="a-6w"></a>及涅槃证得者由有此识故有涅槃证得。<a id="a-6x"></a>谓由有此第八识故。<a id="a-6y"></a>执持一切顺还灭法令修行者证得涅槃。<a id="a-6z"></a>此中但说能证得道。<a id="a-70"></a>涅槃不依此识有故。<a id="a-71"></a>或此但说所证涅槃。<a id="a-72"></a>是修行者正所求故。<a id="a-73"></a>或此双说涅槃与道。<a id="a-74"></a>俱是还灭品类摄故。<a id="a-75"></a>谓涅槃言显所证灭。<a id="a-76"></a>后证得言显能得道。<a id="a-77"></a>由能断道断所断惑究竟尽位证得涅槃。<a id="a-78"></a>能所断证皆依此识。<a id="a-79"></a>是与还灭作依持用。<a id="a-7A"></a>又此颂中初句显示此识自性无始恒有。<a id="a-7B"></a>后三显与杂染清净二法总别为所依止。<a id="a-7C"></a>杂染法者谓苦集谛。<a id="a-7D"></a>即所能趣生及业惑。<a id="a-7E"></a>清净法者谓灭道谛。<a id="a-7F"></a>即所能证涅槃及道。<a id="a-7G"></a>彼二皆依此识而有。<a id="a-7H"></a>依转识等理不成故。<a id="a-7I"></a>或复初句显此识体无始相续。<a id="a-7J"></a>后三显与三种自性为所依止。<a id="a-7K"></a>谓依他起遍计所执圆成实性。<a id="a-7L"></a>如次应知。<a id="a-7M"></a>今此颂中诸所说义离第八识皆不得有。<a id="a-7N"></a>即彼经中复作是说。</p>
  <p id="a7O">由摄藏诸法　　一切种子识</p>
  <p id="a7P">故名阿赖耶　　胜者我开示</p>
  <p id="a7Q">由此本识具诸种子故能摄藏诸杂染法。<a id="a-7R"></a>依斯建立阿赖耶名。<a id="a-7S"></a>非如胜性转为大等。<a id="a-7T"></a>种子与果体非一故。<a id="a-7U"></a>能依所依俱生灭故。<a id="a-7V"></a>与杂染法互相摄藏。<a id="a-7W"></a>亦为有情执藏为我。<a id="a-7X"></a>故说此识名阿赖耶。<a id="a-7Y"></a>已入见道诸菩萨众得真现观名为胜者。<a id="a-7Z"></a>彼能证解阿赖耶识。<a id="a-7a"></a>故我世尊正为开示。<a id="a-7b"></a>或诸菩萨皆名胜者。<a id="a-7c"></a>虽见道前未能证解阿赖耶识。<a id="a-7d"></a>而能信解求彼转依。<a id="a-7e"></a>故亦为说。<a id="a-7f"></a>非诸转识有如是义。<a id="a-7g"></a>解深密经亦作是说。</p>
  <p id="a7h">阿陀那识甚深细　　一切种子如瀑流</p>
  <p id="a7i">我于凡愚不开演　　恐彼分别执为我</p>
  <p id="a7j">以能执持诸法种子。<a id="a-7k"></a>及能执受色根依处。<a id="a-7l"></a>亦能执取结生相续。<a id="a-7m"></a>故说此识名阿陀那。<a id="a-7n"></a>无性有情不能穷底故说甚深。<a id="a-7o"></a>趣寂种性不能通达故名甚细。<a id="a-7p"></a>是一切法真实种子。<a id="a-7q"></a>缘击便生转识波浪恒无间断犹如瀑流。<a id="a-7r"></a>凡即无性。<a id="a-7s"></a>愚即趣寂。<a id="a-7t"></a>恐彼于此起分别执堕诸恶趣障生圣道。<a id="a-7u"></a>故我世尊不为开演。<a id="a-7v"></a>唯第八识有如是相。<a id="a-7w"></a>入楞伽经亦作是说。</p>
  <p id="a7x">如海遇风缘　　起种种波浪</p>
  <p id="a7y">现前作用转　　无有间断时</p>
  <p id="a7z">藏识海亦然　　境等风所击</p>
  <p id="a80">恒起诸识浪　　现前作用转</p>
  <p id="a81">眼等诸识无如大海恒相续转起诸识浪。<a id="a-82"></a>故知别有第八识性。<a id="a-83"></a>此等无量大乘经中。<a id="a-84"></a>皆别说有此第八识。<a id="a-85"></a>诸大乘经皆顺无我违数取趣。<a id="a-86"></a>弃背流转趣向还灭。<a id="a-87"></a>赞佛法僧毁诸外道。<a id="a-88"></a>表蕴等法遮胜性等。<a id="a-89"></a>乐大乘者许能显示无颠倒理契经摄故。<a id="a-8A"></a>如增壹等至教量摄。<a id="a-8B"></a>又圣慈氏以七种因证大乘经真是佛说。<a id="a-8C"></a>一先不记故。<a id="a-8D"></a>若大乘经佛灭度后有余为坏正法故说。<a id="a-8E"></a>何故世尊非如当起诸可怖事先预记别。<a id="a-8F"></a>二本俱行故。<a id="a-8G"></a>大小乘教本来俱行。<a id="a-8H"></a>宁知大乘独非佛说。<a id="a-8I"></a>三非余境故。<a id="a-8J"></a>大乘所说广大甚深非外道等思量境界。<a id="a-8K"></a>彼经论中曾所未说。<a id="a-8L"></a>设为彼说亦不信受。<a id="a-8M"></a>故大乘经非非佛说。<a id="a-8N"></a>四应极成故。<a id="a-8O"></a>若谓大乘是余佛说非今佛语。<a id="a-8P"></a>则大乘教是佛所说其理极成。<a id="a-8Q"></a>五有无有故。<a id="a-8R"></a>若有大乘即应信此诸大乘教是佛所说。<a id="a-8S"></a>离此大乘不可得故。<a id="a-8T"></a>若无大乘声闻乘教亦应非有。<a id="a-8U"></a>以离大乘决定无有得成佛义。<a id="a-8V"></a>谁出于世说声闻乘。<a id="a-8W"></a>故声闻乘是佛所说。<a id="a-8X"></a>非大乘教不应正理。<a id="a-8Y"></a>六能对治故。<a id="a-8Z"></a>依大乘经勤修行者皆能引得无分别智。<a id="a-8a"></a>能正对治一切烦恼。<a id="a-8b"></a>故应信此是佛所说。<a id="a-8c"></a>七义异文故。<a id="a-8d"></a>大乘所说意趣甚深。<a id="a-8e"></a>不可随文而取其义便生诽谤谓非佛语。<a id="a-8f"></a>是故大乘真是佛说。<a id="a-8g"></a>如庄严论颂此义言。</p>
  <p id="a8h">先不记俱行　　非余所行境</p>
  <p id="a8i">极成有无有　　对治异文故</p>
  <p id="a8j">余部经中亦密意说阿赖耶识有别自性。<a id="a-8k"></a>谓大众部阿笈摩中密意说此名根本识。<a id="a-8l"></a>是眼识等所依止故。<a id="a-8m"></a>譬如树根是茎等本。<a id="a-8n"></a>非眼等识有如是义。<a id="a-8o"></a>上坐部经分别论者俱密意说此名有分识。<a id="a-8p"></a>有谓三有。<a id="a-8q"></a>分是因义唯此恒遍为三有因。<a id="a-8r"></a>化地部说此名穷生死蕴。<a id="a-8s"></a>离第八识无别蕴法穷生死际无间断时。<a id="a-8t"></a>谓无色界诸色间断。<a id="a-8u"></a>无想天等余心等灭。<a id="a-8v"></a>不相应行离色心等无别自体。<a id="a-8w"></a>已极成故。<a id="a-8x"></a>唯此识名穷生死蕴。<a id="a-8y"></a>说一切有部增壹经中亦密意说此名阿赖耶。<a id="a-8z"></a>谓爱阿赖耶、<a id="a-90"></a>乐阿赖耶、<a id="a-91"></a>欣阿赖耶、<a id="a-92"></a>喜阿赖耶。<a id="a-93"></a>谓阿赖耶识是贪总别三世境故立此四名。<a id="a-94"></a>有情执为真自内我。<a id="a-95"></a>乃至未断恒生爱着故。<a id="a-96"></a>阿赖耶识是真爱着处。<a id="a-97"></a>不应执余五取蕴等。<a id="a-98"></a>谓生一向苦受处者于余五取蕴不生爱着。<a id="a-99"></a>彼恒厌逆余五取蕴念我何时当舍此命此众同分此苦身心令我自在受快乐故。<a id="a-9A"></a>五欲亦非真爱着处。<a id="a-9B"></a>谓离欲者于五妙欲虽不贪着而爱我故。<a id="a-9C"></a>乐受亦非真爱着处。<a id="a-9D"></a>谓离第三静虑染者虽厌乐受而爱我故。<a id="a-9E"></a>身见亦非真爱着处。<a id="a-9F"></a>谓非无学信无我者虽于身见不生贪着而于内我犹生爱故。<a id="a-9G"></a>转识等亦非真爱着处。<a id="a-9H"></a>谓非无学求灭心者虽厌转识等而爱我故。<a id="a-9I"></a>色身亦非真爱着处。<a id="a-9J"></a>离色染者虽厌色身而爱我故。<a id="a-9K"></a>不相应行离色心等无别自体。<a id="a-9L"></a>是故亦非真爱着处。<a id="a-9M"></a>异生有学起我爱时虽于余蕴有爱非爱而于此识我爱定生。<a id="a-9N"></a>故唯此是真爱着处。<a id="a-9O"></a>由是彼说阿赖耶名。<a id="a-9P"></a>定唯显此阿赖耶识。</p>
  <p id="a9Q">已引圣教当显正理。<a id="a-9R"></a>谓契经说杂染清净诸法种子之所集起。<a id="a-9S"></a>故名为心。<a id="a-9T"></a>若无此识彼持种心不应有故。<a id="a-9U"></a>谓诸转识在灭定等有间断故。<a id="a-9V"></a>根境作意善等类别易脱起故。<a id="a-9W"></a>如电光等不坚住故。<a id="a-9X"></a>非可熏习。<a id="a-9Y"></a>不能持种。<a id="a-9Z"></a>非染净种所集起心。<a id="a-9a"></a>此识一类恒无间断如苣蕂等。<a id="a-9b"></a>坚住可熏。<a id="a-9c"></a>契当彼经所说心义。</p>
  <p id="a9d">若不许有能持种心。<a id="a-9e"></a>非但违经亦违正理。<a id="a-9f"></a>谓诸所起染净品法无所熏故不熏成种则应所起唐捐其功。<a id="a-9g"></a>染净起时既无因种。<a id="a-9h"></a>应同外道执自然生。<a id="a-9i"></a>色不相应非心性故。<a id="a-9j"></a>如声光等理非染净内法所熏。<a id="a-9k"></a>岂能持种。</p>
  <p id="a9l">又彼离识无实自性宁可执为内种依止。<a id="a-9m"></a>转识相应诸心所法。<a id="a-9n"></a>如识间断易脱起故。<a id="a-9o"></a>不自在故。<a id="a-9p"></a>非心性故。<a id="a-9q"></a>不能持种亦不受熏。<a id="a-9r"></a>故持种心理应别有。<a id="a-9s"></a>有说六识无始时来依根境等前后分位事虽转变而类无别。<a id="a-9t"></a>是所熏习能持种子。<a id="a-9u"></a>由斯染净因果皆成。<a id="a-9v"></a>何要执有第八识性。<a id="a-9w"></a>彼言无义。<a id="a-9x"></a>所以者何。<a id="a-9y"></a>执类是实则同外道。<a id="a-9z"></a>许类是假便无胜用应不能持内法实种。<a id="a-A0"></a>又执识类何性所摄。<a id="a-A1"></a>若是善恶应不受熏。<a id="a-A2"></a>许有记故。<a id="a-A3"></a>犹如择灭。<a id="a-A4"></a>若是无记善恶心时无无记心此类应断。<a id="a-A5"></a>非事善恶类可无记。<a id="a-A6"></a>别类必同别事性故。<a id="a-A7"></a>又无心位此类定无。<a id="a-A8"></a>既有间断性非坚住。<a id="a-A9"></a>如何可执持种受熏。<a id="a-AA"></a>又阿罗汉或异生心识类同故应为诸染无漏法熏。<a id="a-AB"></a>许便有失。<a id="a-AC"></a>又眼等根或所余法与眼等识根法类同应互相熏。<a id="a-AD"></a>然汝不许。<a id="a-AE"></a>故不应执识类受熏。<a id="a-AF"></a>又六识身若事若类。<a id="a-AG"></a>前后二念既不俱有如隔念者非互相熏。<a id="a-AH"></a>能熏所熏必俱时故。<a id="a-AI"></a>执唯六识俱时转者。<a id="a-AJ"></a>由前理趣既非所熏。<a id="a-AK"></a>故彼亦无能持种义。<a id="a-AL"></a>有执色心自类无间前为后种因果义立。<a id="a-AM"></a>故先所说为证不成。<a id="a-AN"></a>彼执非理无熏习故。<a id="a-AO"></a>谓彼自类既无熏习。<a id="a-AP"></a>如何可执前为后种。<a id="a-AQ"></a>又间断者应不更生。<a id="a-AR"></a>二乘无学应无后蕴。<a id="a-AS"></a>死位色心为后种故。<a id="a-AT"></a>亦不应执色心展转互为种生。<a id="a-AU"></a>转识色等非所熏习前已说故。<a id="a-AV"></a>有说三世诸法皆有。<a id="a-AW"></a>因果感赴无不皆成。<a id="a-AX"></a>何劳执有能持种识。<a id="a-AY"></a>然经说心为种子者起染净法势用强故。<a id="a-AZ"></a>彼说非理。<a id="a-Aa"></a>过去未来非常非现如空花等。<a id="a-Ab"></a>非实有故。<a id="a-Ac"></a>又无作用不可执为因缘性故。<a id="a-Ad"></a>若无能持染净种识一切因果皆不得成。<a id="a-Ae"></a>有执大乘遣相空理为究竟者。<a id="a-Af"></a>依似比量拨无此识及一切法。<a id="a-Ag"></a>彼特违害前所引经。<a id="a-Ah"></a>智断证修染净因果皆执非实成大邪见。<a id="a-Ai"></a>外道毁谤染净因果亦不谓全无。<a id="a-Aj"></a>但执非实故。<a id="a-Ak"></a>若一切法皆非实有菩萨不应为舍生死精勤修集菩提资粮。<a id="a-Al"></a>谁有智者为除幻敌求石女儿用为军旅。<a id="a-Am"></a>故应信有能持种心依之建立染净因果。<a id="a-An"></a>彼心即是此第八识。</p>
  <p id="aAo">又契经说有异熟心善恶业感。<a id="a-Ap"></a>若无此识彼异熟心不应有故。<a id="a-Aq"></a>谓眼等识有间断故。<a id="a-Ar"></a>非一切时是业果故。<a id="a-As"></a>如电光等非异熟心。<a id="a-At"></a>异熟不应断已更续。<a id="a-Au"></a>彼命根等无斯事故。<a id="a-Av"></a>眼等六识业所感者犹如声等。<a id="a-Aw"></a>非恒续故。<a id="a-Ax"></a>是异熟生非真异熟。<a id="a-Ay"></a>定应许有真异熟心酬牵引业遍而无断变为身器作有情依。<a id="a-Az"></a>身器离心理非有故。<a id="a-B0"></a>不相应法无实体故。<a id="a-B1"></a>诸转识等非恒有故。<a id="a-B2"></a>若无此心谁变身器。<a id="a-B3"></a>复依何法恒立有情。<a id="a-B4"></a>又在定中或不在定有别思虑无思虑时理有众多身受生起。<a id="a-B5"></a>此若无者不应后时身有怡适或复劳损。<a id="a-B6"></a>若不恒有真异熟心。<a id="a-B7"></a>彼位如何有此身受。<a id="a-B8"></a>非佛起余善心等位。<a id="a-B9"></a>必应现起真异熟心。<a id="a-BA"></a>如许起彼时。<a id="a-BB"></a>非佛有情故。<a id="a-BC"></a>由是恒有真异熟心。<a id="a-BD"></a>彼心即是此第八识。</p>
  <p id="aBE">又契经说有情流转五趣四生。<a id="a-BF"></a>若无此识彼趣生体不应有故。<a id="a-BG"></a>谓要实有。<a id="a-BH"></a>恒遍无杂。<a id="a-BI"></a>彼法可立正实趣生。<a id="a-BJ"></a>非异熟法趣生杂乱住此起余趣生法故。<a id="a-BK"></a>诸异熟色及五识中业所感者不遍趣生。<a id="a-BL"></a>无色界中全无彼故。<a id="a-BM"></a>诸生得善及意识中业所感者。<a id="a-BN"></a>虽遍趣生起无杂乱而不恒有。<a id="a-BO"></a>不相应行无实自体。<a id="a-BP"></a>皆不可立正实趣生。<a id="a-BQ"></a>唯异熟心及彼心所实恒遍无杂。<a id="a-BR"></a>是正实趣生。<a id="a-BS"></a>此心若无生无色界起善等位应非趣生。<a id="a-BT"></a>设许趣生摄诸有漏生无色界起无漏心。<a id="a-BU"></a>应非趣生便违正理。<a id="a-BV"></a>勿有前过及有此失故。<a id="a-BW"></a>唯异熟法是正实趣生。<a id="a-BX"></a>由是如来非趣生摄。<a id="a-BY"></a>佛无异熟无记法故。<a id="a-BZ"></a>亦非界摄非有漏故。<a id="a-Ba"></a>世尊已舍苦集谛故。<a id="a-Bb"></a>诸戏论种已永断故。<a id="a-Bc"></a>正实趣生既唯异熟心及心所。<a id="a-Bd"></a>彼心心所离第八识理不得成。<a id="a-Be"></a>故知别有此第八识。</p>
  <p id="aBf">又契经说有色根身是有执受。<a id="a-Bg"></a>若无此识彼能执受不应有故。<a id="a-Bh"></a>谓五色根及彼依处。<a id="a-Bi"></a>唯现在世是有执受彼定由有能执受心。<a id="a-Bj"></a>唯异熟心先业所引非善染等。<a id="a-Bk"></a>一类能遍相续执受有色根身。<a id="a-Bl"></a>眼等转识无如是义。<a id="a-Bm"></a>此言意显眼等转识皆无一类能遍相续执受自内有色根身。<a id="a-Bn"></a>非显能执受唯异熟心。<a id="a-Bo"></a>勿诸佛色身无执受故。<a id="a-Bp"></a>然能执受有漏色身唯异熟心。<a id="a-Bq"></a>故作是说。<a id="a-Br"></a>谓诸转识现缘起故。<a id="a-Bs"></a>如声风等。<a id="a-Bt"></a>彼善染等非业引故。<a id="a-Bu"></a>如非择灭。<a id="a-Bv"></a>异熟生者非异熟故。<a id="a-Bw"></a>非遍依故。<a id="a-Bx"></a>不相续故。<a id="a-By"></a>如电光等。<a id="a-Bz"></a>不能执受有漏色身。<a id="a-C0"></a>诸心识言亦摄心所。<a id="a-C1"></a>定相应故如唯识言。<a id="a-C2"></a>非诸色根不相应行可能执受有色根身。<a id="a-C3"></a>无所缘故。<a id="a-C4"></a>如虚空等。<a id="a-C5"></a>故应别有能执受心。<a id="a-C6"></a>彼心即是此第八识。</p>
  <p id="aC7">又契经说寿暖识三更互依持得相续住。<a id="a-C8"></a>若无此识能持寿暖令久住识不应有故。<a id="a-C9"></a>谓诸转识有间有转如声风等。<a id="a-CA"></a>无恒持用不可立为持寿暖识。<a id="a-CB"></a>唯异熟。<a id="a-CC"></a>识无间无转犹如寿暖。<a id="a-CD"></a>有恒持用故可立为持寿暖识。<a id="a-CE"></a>经说三法更互依持。<a id="a-CF"></a>而寿与暖一类相续。<a id="a-CG"></a>唯识不然。<a id="a-CH"></a>岂符正理。<a id="a-CI"></a>虽说三法更互依持而许唯暖不遍三界。<a id="a-CJ"></a>何不许识独有间转此于前理非为过难。<a id="a-CK"></a>谓若是处具有三法无间转者可恒相持。<a id="a-CL"></a>不尔便无恒相持用前以此理显三法中所说识言非诠转识。<a id="a-CM"></a>举缓不遍岂坏前理。<a id="a-CN"></a>故前所说其理极成。<a id="a-CO"></a>又三法中寿暖二种既唯有漏。<a id="a-CP"></a>故知彼识如寿与暖定非无漏。<a id="a-CQ"></a>生无色界起无漏心。<a id="a-CR"></a>尔时何识能持彼寿。<a id="a-CS"></a>由此故知有异熟识一类恒遍能持寿暖。<a id="a-CT"></a>彼识即是此第八识。</p>
  <p id="aCU">又契经说诸有情类受生命终必住散心非无心定。<a id="a-CV"></a>若无此识生死时心不应有故。<a id="a-CW"></a>谓生死时身心惛昧。<a id="a-CX"></a>如睡无梦极闷绝时。<a id="a-CY"></a>明了转识必不现起。<a id="a-CZ"></a>又此位中六种转识行相所缘不可知故。<a id="a-Ca"></a>如无心位必不现行。<a id="a-Cb"></a>六种转识行相所缘有必可知。<a id="a-Cc"></a>如余时故。<a id="a-Cd"></a>真异熟识极微细故。<a id="a-Ce"></a>行相所缘俱不可了。<a id="a-Cf"></a>是引业果一期相续。<a id="a-Cg"></a>恒无转变。<a id="a-Ch"></a>是散有心名生死心。<a id="a-Ci"></a>不违正理。<a id="a-Cj"></a>有说五识此位定无。<a id="a-Ck"></a>意识取境。<a id="a-Cl"></a>或因五识。<a id="a-Cm"></a>或因他教。<a id="a-Cn"></a>或定为因。<a id="a-Co"></a>生位诸因既不可得。<a id="a-Cp"></a>故受生位意识亦无。<a id="a-Cq"></a>若尔有情生无色界后时意识应永不生。<a id="a-Cr"></a>定心必由散意识引。<a id="a-Cs"></a>五识他教彼界必无。<a id="a-Ct"></a>引定散心无由起故。<a id="a-Cu"></a>若谓彼定由串习力后时率尔能现在前。<a id="a-Cv"></a>彼初生时宁不现起。<a id="a-Cw"></a>又欲色界初受生时串习意识亦应现起。<a id="a-Cx"></a>若由惛昧初未现前此即前因。<a id="a-Cy"></a>何劳别说。<a id="a-Cz"></a>有余部执。<a id="a-D0"></a>生死等位别有一类微细意识。<a id="a-D1"></a>行相所缘俱不可了。<a id="a-D2"></a>应知即是此第八识。</p>
  <p id="aD3">极成意识不如是故。<a id="a-D4"></a>又将死时由善恶业下上身分冷触渐起。<a id="a-D5"></a>若无此识彼事不成。<a id="a-D6"></a>转识不能执受身故。<a id="a-D7"></a>眼等五识各别依故。<a id="a-D8"></a>或不行故。</p>
  <p id="aD9">第六意识不住身故。<a id="a-DA"></a>境不定故。<a id="a-DB"></a>遍寄身中恒相续故。<a id="a-DC"></a>不应冷触由彼渐生。<a id="a-DD"></a>唯异熟心由先业力恒遍相续执受身分。<a id="a-DE"></a>舍执受处冷触便生。<a id="a-DF"></a>寿暖识三不相离故。<a id="a-DG"></a>冷触起处即是非情。<a id="a-DH"></a>虽变亦缘而不执受。<a id="a-DI"></a>故知定有此第八识。</p>
  <p id="aDJ">又契经说识缘名色。<a id="a-DK"></a>名色缘识。<a id="a-DL"></a>如是二法展转相依譬如芦束俱时而转。<a id="a-DM"></a>若无此识彼识自体不应有故。<a id="a-DN"></a>谓彼经中自作是释。<a id="a-DO"></a>名谓非色四蕴。<a id="a-DP"></a>色谓羯逻蓝等。<a id="a-DQ"></a>此二与识相依而住如二芦束更互为缘恒俱时转不相舍离。<a id="a-DR"></a>眼等转识摄在名中。<a id="a-DS"></a>此识若无说谁为识。<a id="a-DT"></a>亦不可说名中识蕴谓五识身。<a id="a-DU"></a>识谓第六。<a id="a-DV"></a>羯逻蓝时无五识故。<a id="a-DW"></a>又诸转识有间转故。<a id="a-DX"></a>无力恒时执持名色。<a id="a-DY"></a>宁说恒与名色为缘。<a id="a-DZ"></a>故彼识言显第八识。</p>
 </body>
</html>