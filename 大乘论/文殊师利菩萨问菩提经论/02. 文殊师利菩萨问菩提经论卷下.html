<!doctype html>
<html id="z3IBVTxzC" data-ver="777">
 <head>
  <meta charset="utf-8">
  <meta author="婆薮槃豆">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">文殊师利菩萨问菩提经论卷下</h1>
  <p id="a2">论曰。<a id="a-3"></a>已说菩萨功德势力分次说菩萨行差别分。</p>
  <p id="a4">经曰。<a id="a-5"></a>尔时大众中有天子名定光明主。<a id="a-6"></a>不退阿耨多罗三藐三菩提心。<a id="a-7"></a>时定光明主天子。<a id="a-8"></a>问文殊师利法王子言。<a id="a-9"></a>何等是诸菩萨摩诃萨毕竟略道。<a id="a-A"></a>诸菩萨摩诃萨以是略道。<a id="a-B"></a>疾得阿耨多罗三藐三菩提。<a id="a-C"></a>文殊师利答言。<a id="a-D"></a>天子。<a id="a-E"></a>诸菩萨摩诃萨略道有二种。<a id="a-F"></a>诸菩萨摩诃萨是二道。<a id="a-G"></a>疾得阿耨多罗三藐三菩提。<a id="a-H"></a>何等为二。<a id="a-I"></a>一者方便道。<a id="a-J"></a>二者慧道。<a id="a-K"></a>方便者知摄善法。<a id="a-L"></a>智慧者如实知诸法智。<a id="a-M"></a>又方便者观诸众生。<a id="a-N"></a>智慧者离诸法智。<a id="a-O"></a>又方便者知诸法相应。<a id="a-P"></a>智慧者知诸法不相应智。<a id="a-Q"></a>又方便者观因道。<a id="a-R"></a>智慧者灭因道智。</p>
  <p id="aS">论曰。<a id="a-T"></a>法主世尊亲在众中。<a id="a-U"></a>何故乃问文殊师利。<a id="a-V"></a>以为示现诸菩萨摩诃萨功德故。<a id="a-W"></a>此以何义。<a id="a-X"></a>以诸众生于菩萨所起轻慢心。<a id="a-Y"></a>令生尊重恭敬心故。<a id="a-Z"></a>诸菩萨摩诃萨行差别有二种道。<a id="a-a"></a>何等为二。<a id="a-b"></a>一者因清净道。<a id="a-c"></a>二者功德清净道。<a id="a-d"></a>因清净道者。<a id="a-e"></a>以示现胜因清净故。<a id="a-f"></a>彼胜因清净者。<a id="a-g"></a>以四种发心说。<a id="a-h"></a>何等为四。<a id="a-i"></a>一者说助清净道二者说功德智道。<a id="a-j"></a>三者说实际证道。<a id="a-k"></a>四者说如实修行道。<a id="a-l"></a>功德清净道者有八种。<a id="a-m"></a>何等为八。<a id="a-n"></a>一者摄取智教化一切众生。<a id="a-o"></a>如经又方便者知摄善法智故。<a id="a-p"></a>二者能忍一切众生诸不善行。<a id="a-q"></a>如经慧者如实知诸法智故。<a id="a-r"></a>三者集诸白净法。<a id="a-s"></a>如经又方便者观一切众生智故。<a id="a-t"></a>四者观一切菩提分法。<a id="a-u"></a>如经慧者离诸法智故。<a id="a-v"></a>五者知诸法和合相。<a id="a-w"></a>如经又方便者知诸法相应智故。<a id="a-x"></a>六者知诸法不同相。<a id="a-y"></a>如经慧者知诸法不相应智故。<a id="a-z"></a>又慧者知诸法不相应智者。<a id="a-10"></a>以种种愿故。<a id="a-11"></a>七者如实知可化众生。<a id="a-12"></a>如经又方便者观因道智故。<a id="a-13"></a>八者集种种助道。<a id="a-14"></a>如经慧者灭因道智故。<a id="a-15"></a>已说功德清净道。<a id="a-16"></a>次说因清净道。</p>
  <p id="a17">经曰。<a id="a-18"></a>又方便者。<a id="a-19"></a>知诸法差别智慧者。<a id="a-1A"></a>知诸法无差别智。<a id="a-1B"></a>又方便者庄严佛土智慧者。<a id="a-1C"></a>庄严佛土平等无差别智。<a id="a-1D"></a>又方便者入众生诸根行。<a id="a-1E"></a>智慧者不见众生智。<a id="a-1F"></a>又方便者得至道场。<a id="a-1G"></a>智慧者能证一切佛菩提法智。</p>
  <p id="a1H">论曰。<a id="a-1I"></a>因清净道亦有八种。<a id="a-1J"></a>何等为八。<a id="a-1K"></a>一者观善不善法。<a id="a-1L"></a>如经又方便者知诸法差别智故。<a id="a-1M"></a>二者离诸因缘一切法根本。<a id="a-1N"></a>如经慧者知诸法无差别智故。<a id="a-1O"></a>三者离一切障碍。<a id="a-1P"></a>如经又方便者庄严佛土智故。<a id="a-1Q"></a>四者断一切和合。<a id="a-1R"></a>如经慧者庄严佛土平等无差别智故。<a id="a-1S"></a>五者如实知。<a id="a-1T"></a>如经又方便者入众生诸根行智故。<a id="a-1U"></a>六者入一法门。<a id="a-1V"></a>如经慧者不见众生智故。<a id="a-1W"></a>七者如实知一切凡夫虚妄分别。<a id="a-1X"></a>如经又方便者得至道场智故。<a id="a-1Y"></a>八者证寂静界。<a id="a-1Z"></a>如经慧者能证一切佛菩提法智故。</p>
  <p id="a1a">经曰。<a id="a-1b"></a>复次天子。<a id="a-1c"></a>谓菩萨摩诃萨复有二种略道。<a id="a-1d"></a>诸菩萨摩诃萨以是二道。<a id="a-1e"></a>疾得阿耨多罗三藐三菩提。<a id="a-1f"></a>何等为二。<a id="a-1g"></a>一者助道。<a id="a-1h"></a>二者断道。<a id="a-1i"></a>助道者五波罗蜜。<a id="a-1j"></a>断道者般若波罗蜜。<a id="a-1k"></a>复有二种略道。<a id="a-1l"></a>何等为二。<a id="a-1m"></a>一者有碍道。<a id="a-1n"></a>二者无碍道。<a id="a-1o"></a>有碍道者五波罗蜜。<a id="a-1p"></a>无碍道者。<a id="a-1q"></a>般若波罗蜜。<a id="a-1r"></a>复有二种略道。<a id="a-1s"></a>何等为二。<a id="a-1t"></a>一者有漏道。<a id="a-1u"></a>二者无漏道。<a id="a-1v"></a>有漏道者五波罗蜜。<a id="a-1w"></a>无漏道者般若波罗蜜。<a id="a-1x"></a>复有二种略道。<a id="a-1y"></a>何等为二。<a id="a-1z"></a>一者有量道。<a id="a-20"></a>二者无量道。<a id="a-21"></a>有量道者取相分别。<a id="a-22"></a>无量道者不取相分别。<a id="a-23"></a>复有二种略道。<a id="a-24"></a>何等为二。<a id="a-25"></a>一者智道。<a id="a-26"></a>二者断道。<a id="a-27"></a>智道者谓从初地乃至七地。<a id="a-28"></a>断道者谓从八地乃至十地。</p>
  <p id="a29">论曰。<a id="a-2A"></a>复有二种略道何等为二。<a id="a-2B"></a>一者功德道。<a id="a-2C"></a>二者智道。<a id="a-2D"></a>功德道者集种种善根。<a id="a-2E"></a>如经助道者五波罗蜜故。<a id="a-2F"></a>智道者通达一切法。<a id="a-2G"></a>如经断道者般若波罗蜜故。<a id="a-2H"></a>又经言。<a id="a-2I"></a>复有二种略道。<a id="a-2J"></a>何等为二。<a id="a-2K"></a>一者有碍道。<a id="a-2L"></a>二者无碍道。<a id="a-2M"></a>有碍道者五波罗蜜者。<a id="a-2N"></a>以行三界故。<a id="a-2O"></a>此初地已前。<a id="a-2P"></a>无碍道者般若波罗蜜者。<a id="a-2Q"></a>以过三界入初地证智故。<a id="a-2R"></a>又经言。<a id="a-2S"></a>复有二种略道。<a id="a-2T"></a>何等为二。<a id="a-2U"></a>一者有漏道。<a id="a-2V"></a>二者无漏道。<a id="a-2W"></a>有漏道者五波罗蜜者。<a id="a-2X"></a>以成就世间果故。<a id="a-2Y"></a>此初地已前。<a id="a-2Z"></a>无漏道者般若波罗蜜者。<a id="a-2a"></a>以成就出世间果故。<a id="a-2b"></a>此已得出世间智故。<a id="a-2c"></a>又经言。<a id="a-2d"></a>复有二种略道。<a id="a-2e"></a>何等为二。<a id="a-2f"></a>一者有量道。<a id="a-2g"></a>二者无量道。<a id="a-2h"></a>有量道者取相分别者。<a id="a-2i"></a>以遍取识境界故。<a id="a-2j"></a>无量道者不取相分别者。<a id="a-2k"></a>以过识境界不见遍取故。<a id="a-2l"></a>又经言。<a id="a-2m"></a>复有二种略道。<a id="a-2n"></a>何等为二。<a id="a-2o"></a>一者智道。<a id="a-2p"></a>二者断道。<a id="a-2q"></a>智道者谓从初地乃至七地者。<a id="a-2r"></a>以如实知有为界故。<a id="a-2s"></a>断道者谓从八地乃至十地者。<a id="a-2t"></a>以如实知无为界故。</p>
  <p id="a2u">经曰。<a id="a-2v"></a>尔时会中有菩萨摩诃萨名勇修行智。<a id="a-2w"></a>问文殊师利法王子言。<a id="a-2x"></a>何谓菩萨摩诃萨义。<a id="a-2y"></a>何谓菩萨摩诃萨智。<a id="a-2z"></a>文殊师利答言。<a id="a-30"></a>善男子。<a id="a-31"></a>义名不相应。<a id="a-32"></a>智名相应。<a id="a-33"></a>勇修行智菩萨言。<a id="a-34"></a>文殊师利。<a id="a-35"></a>何谓义名不相应。<a id="a-36"></a>何谓智名相应。<a id="a-37"></a>文殊师利言。<a id="a-38"></a>善男子。<a id="a-39"></a>义名无为。<a id="a-3A"></a>彼义无有一法共相应。<a id="a-3B"></a>无有一法不共相应。<a id="a-3C"></a>何以故。<a id="a-3D"></a>以无变无相故。<a id="a-3E"></a>义者无有一法共相应。<a id="a-3F"></a>无有一法不共相应。<a id="a-3G"></a>以本不成就义故。<a id="a-3H"></a>是故无有一法共相应。<a id="a-3I"></a>无有一法不共相应义者。<a id="a-3J"></a>不移不益无有一法共相应。<a id="a-3K"></a>无有一法不共相应故。</p>
  <p id="a3L">论曰。<a id="a-3M"></a>经言。<a id="a-3N"></a>善男子。<a id="a-3O"></a>义名不相应智名相应者。<a id="a-3P"></a>示现实际有四种。<a id="a-3Q"></a>又经言。<a id="a-3R"></a>善男子义名无为。<a id="a-3S"></a>彼义无有一法共相应。<a id="a-3T"></a>无有一法不共相应。<a id="a-3U"></a>何以故。<a id="a-3V"></a>以无变无相故者。<a id="a-3W"></a>以离诸无常过故。<a id="a-3X"></a>是故经言。<a id="a-3Y"></a>义者无有一法共相应。<a id="a-3Z"></a>无有一法不共相应故。<a id="a-3a"></a>以自体性住故。<a id="a-3b"></a>如经以本不成就义故。<a id="a-3c"></a>是故经言。<a id="a-3d"></a>无有一法共相应。<a id="a-3e"></a>无有一法不共相应故。<a id="a-3f"></a>以常真如法界实体住故。<a id="a-3g"></a>是故经言。<a id="a-3h"></a>义者不移不益。<a id="a-3i"></a>无有一法共相应。<a id="a-3j"></a>无有一法不共相应故。<a id="a-3k"></a>又无有一法不移不益者。<a id="a-3l"></a>以法界不增不减故。</p>
  <p id="a3m">经曰。<a id="a-3n"></a>善男子。<a id="a-3o"></a>智者名道。<a id="a-3p"></a>道者心共相应非不相应。<a id="a-3q"></a>善男子。<a id="a-3r"></a>以是义故。<a id="a-3s"></a>智名相应非不相应。<a id="a-3t"></a>复次善男子。<a id="a-3u"></a>智名断相应。<a id="a-3v"></a>是故善男子。<a id="a-3w"></a>智名相应法非不相应法。<a id="a-3x"></a>复次善男子。<a id="a-3y"></a>智名善观五阴十二入十八界十二因缘是处非处。<a id="a-3z"></a>善男子。<a id="a-40"></a>以是义故。<a id="a-41"></a>智名相应非不相应。</p>
  <p id="a42">论曰。<a id="a-43"></a>经言。<a id="a-44"></a>善男子智者名道。<a id="a-45"></a>道者心共相应非不相应者。<a id="a-46"></a>自此以下次说为证法界。<a id="a-47"></a>有三种句六种十法。<a id="a-48"></a>此明何义。<a id="a-49"></a>以何等智云何证。<a id="a-4A"></a>为何义何处住能证法界。<a id="a-4B"></a>以何等智者。<a id="a-4C"></a>以三种句六种十法示现。<a id="a-4D"></a>云何三种句示现何等智。<a id="a-4E"></a>智者谓道。<a id="a-4F"></a>道者心相应法非不相应法。<a id="a-4G"></a>是故经言。<a id="a-4H"></a>善男子。<a id="a-4I"></a>以是义故智名相应非不相应故。<a id="a-4J"></a>又智共眷属能证法界。<a id="a-4K"></a>何以故。<a id="a-4L"></a>以心清净故道清净。<a id="a-4M"></a>以道清净故心清净故。<a id="a-4N"></a>又经言。<a id="a-4O"></a>复次善男子智名断相应。<a id="a-4P"></a>是故善男子智名相应法非不相应法者。<a id="a-4Q"></a>以递共依止故。<a id="a-4R"></a>又经言。<a id="a-4S"></a>复次善男子。<a id="a-4T"></a>智名善观五阴十二入十八界十二因缘是处非处。<a id="a-4U"></a>善男子。<a id="a-4V"></a>是故智名相应非不相应者。<a id="a-4W"></a>以如实知可知境界故。<a id="a-4X"></a>已说三种句。<a id="a-4Y"></a>次说六种十法。<a id="a-4Z"></a>初说十种智。</p>
  <p id="a4a">经曰。<a id="a-4b"></a>复次善男子。<a id="a-4c"></a>诸菩萨摩诃萨有十种智。<a id="a-4d"></a>何等为十。<a id="a-4e"></a>一者因智。<a id="a-4f"></a>二者果智。<a id="a-4g"></a>三者义智。<a id="a-4h"></a>四者方便智。<a id="a-4i"></a>五者慧智。<a id="a-4j"></a>六者摄智。<a id="a-4k"></a>七者波罗蜜智。<a id="a-4l"></a>八者大悲智。<a id="a-4m"></a>九者教化众生智。<a id="a-4n"></a>十者不着一切法智。<a id="a-4o"></a>善男子。<a id="a-4p"></a>是名诸菩萨摩诃萨十种智。</p>
  <p id="a4q">论曰。<a id="a-4r"></a>经言。<a id="a-4s"></a>诸菩萨摩诃萨有十种智。<a id="a-4t"></a>何等为十。<a id="a-4u"></a>一因智者。<a id="a-4v"></a>以善知无始世来解脱种子故。<a id="a-4w"></a>二果智者。<a id="a-4x"></a>以如实知无始世来种种业报故。<a id="a-4y"></a>三义智者。<a id="a-4z"></a>以善知自利利他故。<a id="a-50"></a>四方便智者。<a id="a-51"></a>以能增长微少善根令无量故。<a id="a-52"></a>五慧智者。<a id="a-53"></a>以能观察善不善法故。<a id="a-54"></a>六摄智者。<a id="a-55"></a>以摄取法施资生施故。<a id="a-56"></a>七波罗蜜智者。<a id="a-57"></a>以善知成就种种善根故。<a id="a-58"></a>八大悲智者。<a id="a-59"></a>以依善根能起善行故。<a id="a-5A"></a>九教化众生智者。<a id="a-5B"></a>以善观察时非时故。<a id="a-5C"></a>十不着一切诸法智者。<a id="a-5D"></a>以离二边修行中道故。<a id="a-5E"></a>如经善男子是名诸菩萨摩诃萨十种智。<a id="a-5F"></a>已说初十种智。<a id="a-5G"></a>次说第二十种发。</p>
  <p id="a5H">经曰。<a id="a-5I"></a>复次善男子。<a id="a-5J"></a>诸菩萨摩诃萨有十种发。<a id="a-5K"></a>何等为十。<a id="a-5L"></a>一者身发。<a id="a-5M"></a>欲令一切众生身业清净故。<a id="a-5N"></a>二者口发。<a id="a-5O"></a>欲令一切众生口业清净故。<a id="a-5P"></a>三者意发。<a id="a-5Q"></a>欲令一切众生意业清净故。<a id="a-5R"></a>四者内发。<a id="a-5S"></a>以不虚妄分别一切诸众生故。<a id="a-5T"></a>五者外发。<a id="a-5U"></a>以于一切众生平等行故。<a id="a-5V"></a>六者智发。<a id="a-5W"></a>以具足佛智清净故。<a id="a-5X"></a>七者清净国土发。<a id="a-5Y"></a>以示一切诸佛国土功德庄严故。<a id="a-5Z"></a>八者教化众生发。<a id="a-5a"></a>以知一切烦恼病药故。<a id="a-5b"></a>九者实发。<a id="a-5c"></a>以成就定聚故。<a id="a-5d"></a>十者无为智满足心发。<a id="a-5e"></a>以不着一切三界故。<a id="a-5f"></a>善男子。<a id="a-5g"></a>是名诸菩萨摩诃萨十种发。</p>
  <p id="a5h">论曰。<a id="a-5i"></a>经言。<a id="a-5j"></a>诸菩萨摩诃萨有十种发。<a id="a-5k"></a>何等为十。<a id="a-5l"></a>一者身发。<a id="a-5m"></a>欲令一切众生身业清净故。<a id="a-5n"></a>二者口发。<a id="a-5o"></a>欲令一切众生口业清净故。<a id="a-5p"></a>三者意发。<a id="a-5q"></a>欲令一切众生意业清净故者。<a id="a-5r"></a>以为远离身口意业一切恶行。<a id="a-5s"></a>发大精进故。<a id="a-5t"></a>四者内发。<a id="a-5u"></a>以化一切众生令学彼处故。<a id="a-5v"></a>不虚妄分别一切众生故者。<a id="a-5w"></a>以不着诸法故。<a id="a-5x"></a>五者外发。<a id="a-5y"></a>于一切众生平等行故者。<a id="a-5z"></a>以远离憎爱故。<a id="a-60"></a>六者智发。<a id="a-61"></a>以具足佛智清净故者。<a id="a-62"></a>以平等教化一切众生故。<a id="a-63"></a>七者清净国土发。<a id="a-64"></a>以示一切佛国土功德庄严故者。<a id="a-65"></a>以闻慧智不颠倒求法故。<a id="a-66"></a>八者教化众生发。<a id="a-67"></a>以知一切烦恼病药故者。<a id="a-68"></a>以于一切法中得自在故。<a id="a-69"></a>九者实发。<a id="a-6A"></a>以成就定聚故者。<a id="a-6B"></a>以如实知心使随相应说法故。<a id="a-6C"></a>十者无为智满足心发者。<a id="a-6D"></a>以发实法故。<a id="a-6E"></a>不着一切三界故者。<a id="a-6F"></a>以心不着虚妄法故。<a id="a-6G"></a>又实不实心离虚妄取相故。<a id="a-6H"></a>如经善男子是名诸菩萨摩诃萨十种发已。<a id="a-6I"></a>说第二十种发。<a id="a-6J"></a>次说第三十种行。</p>
  <p id="a6K">经曰。<a id="a-6L"></a>复次善男子。<a id="a-6M"></a>诸菩萨摩诃萨有十种行。<a id="a-6N"></a>何等为十。<a id="a-6O"></a>一者波罗蜜行。<a id="a-6P"></a>二者摄事行。<a id="a-6Q"></a>三者慧行。<a id="a-6R"></a>四者方便行。<a id="a-6S"></a>五者大悲行。<a id="a-6T"></a>六者求助慧法行。<a id="a-6U"></a>七者求助智法行。<a id="a-6V"></a>八者心清净行。<a id="a-6W"></a>九者观诸谛行。<a id="a-6X"></a>十者于一切爱不爱事不贪着行。<a id="a-6Y"></a>善男子。<a id="a-6Z"></a>是名诸菩萨摩诃萨十种行。</p>
  <p id="a6a">论曰。<a id="a-6b"></a>经言。<a id="a-6c"></a>诸菩萨摩诃萨有十种行。<a id="a-6d"></a>何等为十。<a id="a-6e"></a>一波罗蜜行者。<a id="a-6f"></a>以助菩提法满足故。<a id="a-6g"></a>二摄事行者。<a id="a-6h"></a>以能教化诸众生故。<a id="a-6i"></a>三慧行者。<a id="a-6j"></a>以如实观生灭法故。<a id="a-6k"></a>四方便行者。<a id="a-6l"></a>以如实知一切法故。<a id="a-6m"></a>五大悲行者。<a id="a-6n"></a>以心不求证涅槃故。<a id="a-6o"></a>六求助慧法行者。<a id="a-6p"></a>以为得四无畏故。<a id="a-6q"></a>七求助智法行者。<a id="a-6r"></a>以为自然得一切法故。<a id="a-6s"></a>八心清净行者。<a id="a-6t"></a>以于一切法中无疑惑故。<a id="a-6u"></a>九观诸谛行者。<a id="a-6v"></a>以入第一义谛故。<a id="a-6w"></a>十于一切爱不爱事不贪着行者。<a id="a-6x"></a>如前所说离憎爱故。<a id="a-6y"></a>如经善男子是名诸菩萨摩诃萨十种行。<a id="a-6z"></a>已说何等智。<a id="a-70"></a>次说云何证。<a id="a-71"></a>第四十一种无尽观示现。</p>
  <p id="a72">经曰。<a id="a-73"></a>复次善男子。<a id="a-74"></a>诸菩萨摩诃萨有十一种无尽观。<a id="a-75"></a>何等为十一。<a id="a-76"></a>一者身无尽观。<a id="a-77"></a>二者事无尽观。<a id="a-78"></a>三者烦恼无尽观。<a id="a-79"></a>四者法无尽观。<a id="a-7A"></a>五者爱无尽观。<a id="a-7B"></a>六者见无尽观。<a id="a-7C"></a>七者助道无尽观。<a id="a-7D"></a>八者取无尽观。<a id="a-7E"></a>九者不着无尽观。<a id="a-7F"></a>十者相应无尽观。<a id="a-7G"></a>十一者道场智性无尽观。<a id="a-7H"></a>善男子。<a id="a-7I"></a>是名诸菩萨摩诃萨十一种无尽观。</p>
  <p id="a7J">论曰。<a id="a-7K"></a>经言。<a id="a-7L"></a>诸菩萨摩诃萨有十一种无尽观。<a id="a-7M"></a>何等为十一。<a id="a-7N"></a>一身无尽观者。<a id="a-7O"></a>以如实观圣非圣有为无为身故。<a id="a-7P"></a>二者事无尽观者。<a id="a-7Q"></a>以如实观实不实义故。<a id="a-7R"></a>三烦恼无尽观者。<a id="a-7S"></a>以如实观净染法故。<a id="a-7T"></a>四法无尽观者。<a id="a-7U"></a>以如实观上中下一切诸法故。<a id="a-7V"></a>五爱无尽观者。<a id="a-7W"></a>以如实观善不善法故。<a id="a-7X"></a>六见无尽观者。<a id="a-7Y"></a>以如实观颠倒不颠倒见故。<a id="a-7Z"></a>七助道无尽观者。<a id="a-7a"></a>以如实观种种门修集善根回向大菩提故。<a id="a-7b"></a>八取无尽观者。<a id="a-7c"></a>以如实观无边众生界故。<a id="a-7d"></a>九者不着无尽观者。<a id="a-7e"></a>不着义如向所说。<a id="a-7f"></a>十相应无尽观者。<a id="a-7g"></a>以如实观是义非义故。<a id="a-7h"></a>十一道场智性无尽观者。<a id="a-7i"></a>以随众生信示现坐道场故。<a id="a-7j"></a>如经善男子是名诸菩萨摩诃萨十一种无尽观。<a id="a-7k"></a>已说云何证。<a id="a-7l"></a>次说为何义。<a id="a-7m"></a>第五十种对治法示现。</p>
  <p id="a7n">经曰。<a id="a-7o"></a>复次善男子。<a id="a-7p"></a>诸菩萨摩诃萨有十种对治法。<a id="a-7q"></a>何等为十。<a id="a-7r"></a>一者对治悭贪心。<a id="a-7s"></a>雨布施雨故。<a id="a-7t"></a>二者对治破戒心。<a id="a-7u"></a>身口意业三法清净故。<a id="a-7v"></a>三者对治嗔恚心。<a id="a-7w"></a>修行清净大慈悲故。<a id="a-7x"></a>四者对治懈怠心。<a id="a-7y"></a>求诸佛法无疲倦故。<a id="a-7z"></a>五者对治不善觉观心。<a id="a-80"></a>得禅定解脱奋迅自在故。<a id="a-81"></a>六者对治愚痴心。<a id="a-82"></a>生助决定慧方便法故。<a id="a-83"></a>七者对治诸烦恼心。<a id="a-84"></a>生助道法故。<a id="a-85"></a>八者对治颠倒道。<a id="a-86"></a>集实谛助道生不颠倒道故。<a id="a-87"></a>九者对治不自在心。<a id="a-88"></a>法时非时得自在故。<a id="a-89"></a>十者对治有我相。<a id="a-8A"></a>观诸法无我故。<a id="a-8B"></a>善男子。<a id="a-8C"></a>是名诸菩萨摩诃萨十种对治法。</p>
  <p id="a8D">论曰。<a id="a-8E"></a>经言。<a id="a-8F"></a>诸菩萨摩诃萨有十种对治法者。<a id="a-8G"></a>以十波罗蜜清净故。<a id="a-8H"></a>何等为十。<a id="a-8I"></a>一者檀波罗蜜清净。<a id="a-8J"></a>如经对治悭贪心。<a id="a-8K"></a>雨布施雨故。<a id="a-8L"></a>二者尸波罗蜜清净。<a id="a-8M"></a>如经对治破戒心。<a id="a-8N"></a>身口意业三法清净故。<a id="a-8O"></a>三者羼提波罗蜜清净。<a id="a-8P"></a>如经对治嗔恚心。<a id="a-8Q"></a>修行清净大慈悲故。<a id="a-8R"></a>四者毗离耶波罗蜜清净。<a id="a-8S"></a>如经对治懈怠心。<a id="a-8T"></a>求诸佛法无疲惓故。<a id="a-8U"></a>五者禅波罗蜜清净。<a id="a-8V"></a>如经对治不善觉观心。<a id="a-8W"></a>得禅定解脱奋迅自在故。<a id="a-8X"></a>六者般若波罗蜜清净。<a id="a-8Y"></a>如经对治愚痴心。<a id="a-8Z"></a>生助决定慧方便法故。<a id="a-8a"></a>七者方便波罗蜜清净。<a id="a-8b"></a>如经对治诸烦恼心。<a id="a-8c"></a>生助道法故。<a id="a-8d"></a>八者愿波罗蜜清净。<a id="a-8e"></a>如经对治颠倒道。<a id="a-8f"></a>集实谛助道生不颠倒道故。<a id="a-8g"></a>九者力波罗蜜清净。<a id="a-8h"></a>如经对治不自在心。<a id="a-8i"></a>法时非时得自在故。<a id="a-8j"></a>十者智波罗蜜清净。<a id="a-8k"></a>如经对治有我相。<a id="a-8l"></a>观诸法无我故。<a id="a-8m"></a>如经善男子是名诸菩萨摩诃萨十种对治法故。<a id="a-8n"></a>已说为何义。<a id="a-8o"></a>次说何处住。<a id="a-8p"></a>第六十种寂静地示现。</p>
  <p id="a8q">经曰。<a id="a-8r"></a>复次善男子。<a id="a-8s"></a>诸菩萨摩诃萨有十种寂静地。<a id="a-8t"></a>何等为十。<a id="a-8u"></a>一者身寂静。<a id="a-8v"></a>以离三种身不善业故。<a id="a-8w"></a>二者口寂静。<a id="a-8x"></a>以清净四种口业故。<a id="a-8y"></a>三者心寂静。<a id="a-8z"></a>以离三种意恶行故。<a id="a-90"></a>四者内寂静。<a id="a-91"></a>以不着自身故。<a id="a-92"></a>五者外境界寂静。<a id="a-93"></a>以不着一切法故。<a id="a-94"></a>六者智功德寂静。<a id="a-95"></a>以不着道故。<a id="a-96"></a>七者胜寂静。<a id="a-97"></a>以如实观圣地故。<a id="a-98"></a>八者未来际寂静。<a id="a-99"></a>以彼岸慧助行故。<a id="a-9A"></a>九者所行世事寂静。<a id="a-9B"></a>以不诳一切众生故。<a id="a-9C"></a>十者不惜身心寂静。<a id="a-9D"></a>以大慈悲心教化一切众生故。<a id="a-9E"></a>善男子。<a id="a-9F"></a>是名诸菩萨摩诃萨十种寂静地。</p>
  <p id="a9G">论曰。<a id="a-9H"></a>经言。<a id="a-9I"></a>诸菩萨摩诃萨有十种寂静地。<a id="a-9J"></a>何等为十。<a id="a-9K"></a>一者身寂静。<a id="a-9L"></a>以离三种身不善业道故。<a id="a-9M"></a>二者口寂静。<a id="a-9N"></a>以清净四种口业故。<a id="a-9O"></a>三者心寂静。<a id="a-9P"></a>以离三种意恶行故者。<a id="a-9Q"></a>以三种戒善清净故。<a id="a-9R"></a>四者内寂静。<a id="a-9S"></a>以不着自身故者。<a id="a-9T"></a>以离邪我见故。<a id="a-9U"></a>五者外境界寂静。<a id="a-9V"></a>以不着一切法故者。<a id="a-9W"></a>以离常无常法故。<a id="a-9X"></a>六者智功德寂静。<a id="a-9Y"></a>以不着道故者。<a id="a-9Z"></a>以不著有物无物故。<a id="a-9a"></a>七者胜寂静。<a id="a-9b"></a>以如实观圣地故者。<a id="a-9c"></a>以不见声闻辟支佛地。<a id="a-9d"></a>如实观察诸佛菩萨圣地故。<a id="a-9e"></a>八者未来际寂静。<a id="a-9f"></a>以彼岸慧助行故者。<a id="a-9g"></a>以远离一切虚妄取相故。<a id="a-9h"></a>九者所行世事寂静。<a id="a-9i"></a>以不诳一切众生故者。<a id="a-9j"></a>以如实知世谛第一义谛。<a id="a-9k"></a>不颠倒说法故。<a id="a-9l"></a>十者不惜身心寂静。<a id="a-9m"></a>以大慈悲心教化一切众生故者。<a id="a-9n"></a>以为教化众生。<a id="a-9o"></a>一切处生不疲倦故。<a id="a-9p"></a>如经善男子是名诸菩萨摩诃萨十种寂静地。<a id="a-9q"></a>已说证法界。<a id="a-9r"></a>自此已下次说诸菩萨摩诃萨随顺如实修行义。</p>
  <p id="a9s">经曰。<a id="a-9t"></a>复次善男子。<a id="a-9u"></a>诸菩萨摩诃萨。<a id="a-9v"></a>如实修行得菩提。<a id="a-9w"></a>非不如实修行得菩提。<a id="a-9x"></a>善男子。<a id="a-9y"></a>云何名为诸菩萨摩诃萨如实修行。<a id="a-9z"></a>善男子。<a id="a-A0"></a>如实修行者如说能行故。<a id="a-A1"></a>不如实修行者。<a id="a-A2"></a>但有言说不能如实修行故。<a id="a-A3"></a>复次善男子。<a id="a-A4"></a>诸菩萨摩诃萨复有二种如实修行。<a id="a-A5"></a>何等为二。<a id="a-A6"></a>一者智如实修行道。<a id="a-A7"></a>二者断如实修行道。<a id="a-A8"></a>善男子。<a id="a-A9"></a>是名诸菩萨摩诃萨二种如实修行。<a id="a-AA"></a>复次善男子。<a id="a-AB"></a>诸菩萨摩诃萨。<a id="a-AC"></a>复有二种如实修行。<a id="a-AD"></a>何等为二。<a id="a-AE"></a>一者调伏自身如实修行。<a id="a-AF"></a>二者教化众生如实修行。<a id="a-AG"></a>善男子。<a id="a-AH"></a>是名诸菩萨摩诃萨二种如实修行。<a id="a-AI"></a>复次善男子。<a id="a-AJ"></a>诸菩萨摩诃萨。<a id="a-AK"></a>复有二种如实修行。<a id="a-AL"></a>何等为二。<a id="a-AM"></a>一者功用智如实修行。<a id="a-AN"></a>二者无功用智如实修行。<a id="a-AO"></a>善男子。<a id="a-AP"></a>是名诸菩萨摩诃萨二种如实修行。<a id="a-AQ"></a>复次善男子。<a id="a-AR"></a>诸菩萨摩诃萨复有二种如实修行。<a id="a-AS"></a>何等为二。<a id="a-AT"></a>一者善知分别诸地如实修行。<a id="a-AU"></a>二者善知诸地无差别方便如实修行。<a id="a-AV"></a>善男子。<a id="a-AW"></a>是名诸菩萨摩诃萨二种如实修行。<a id="a-AX"></a>复次善男子。<a id="a-AY"></a>诸菩萨摩诃萨。<a id="a-AZ"></a>复有二种如实修行。<a id="a-Aa"></a>何等为二。<a id="a-Ab"></a>一者离诸地过如实修行。<a id="a-Ac"></a>二者善知地地转方便如实修行。<a id="a-Ad"></a>善男子。<a id="a-Ae"></a>是名诸菩萨摩诃萨二种如实修行复次善男子。<a id="a-Af"></a>诸菩萨摩诃萨。<a id="a-Ag"></a>复有二种如实修行。<a id="a-Ah"></a>何等为二。<a id="a-Ai"></a>一者能说声闻辟支佛地如实修行。<a id="a-Aj"></a>二者善知佛菩提不退转方便如实修行。<a id="a-Ak"></a>善男子。<a id="a-Al"></a>是名诸菩萨摩诃萨二种如实修行。</p>
  <p id="aAm">论曰。<a id="a-An"></a>经言。<a id="a-Ao"></a>复次善男子。<a id="a-Ap"></a>诸菩萨摩诃萨。<a id="a-Aq"></a>如实修行得菩提。<a id="a-Ar"></a>非不如实修行得菩提。<a id="a-As"></a>善男子。<a id="a-At"></a>云何名为诸菩萨摩诃萨如实修行。<a id="a-Au"></a>如实修行者如说能行故。<a id="a-Av"></a>不如实修行者。<a id="a-Aw"></a>但有言说不能如实修行故者。<a id="a-Ax"></a>以如所说如是修行。<a id="a-Ay"></a>以不违先言故。<a id="a-Az"></a>又经言。<a id="a-B0"></a>复次善男子。<a id="a-B1"></a>诸菩萨摩诃萨复有二种如实修行。<a id="a-B2"></a>何等为二。<a id="a-B3"></a>一者智如实修行道。<a id="a-B4"></a>二者断如实修行道。<a id="a-B5"></a>善男子。<a id="a-B6"></a>是名诸菩萨摩诃萨二种如实修行者。<a id="a-B7"></a>以如实知证声闻辟支佛智。<a id="a-B8"></a>而不取彼处以为究竟故。<a id="a-B9"></a>又经言。<a id="a-BA"></a>复次善男子。<a id="a-BB"></a>诸菩萨摩诃萨复有二种如实修行。<a id="a-BC"></a>何等为二。<a id="a-BD"></a>一者调伏自身如实修行者。<a id="a-BE"></a>以自取妙道如实修行故。<a id="a-BF"></a>二者教化众生如实修行者。<a id="a-BG"></a>以化余众生令入正道如实说法故。<a id="a-BH"></a>如经善男子是名诸菩萨摩诃萨二种如实修行故。<a id="a-BI"></a>又经言。<a id="a-BJ"></a>复次善男子。<a id="a-BK"></a>诸菩萨摩诃萨。<a id="a-BL"></a>复有二种如实修行。<a id="a-BM"></a>何等为二。<a id="a-BN"></a>一者功用智如实修行者。<a id="a-BO"></a>以作心行菩萨行功用智故。<a id="a-BP"></a>二者无功用行智如实修行者。<a id="a-BQ"></a>菩萨于修道中住。<a id="a-BR"></a>以无作心行菩萨行无功用行智故。<a id="a-BS"></a>如经善男子是名诸菩萨摩诃萨二种如实修行故。<a id="a-BT"></a>又经言。<a id="a-BU"></a>复次善男子。<a id="a-BV"></a>诸菩萨摩诃萨复有二种如实修行。<a id="a-BW"></a>何等为二。<a id="a-BX"></a>一者善知分别诸地如实修行者。<a id="a-BY"></a>以善智慧方便故。<a id="a-BZ"></a>二者善知诸地无差别方便如实修行者。<a id="a-Ba"></a>以入一相故。<a id="a-Bb"></a>如经善男子是名诸菩萨摩诃萨二种如实修行故。<a id="a-Bc"></a>又经言。<a id="a-Bd"></a>复次善男子。<a id="a-Be"></a>诸菩萨摩诃萨复有二种如实修行。<a id="a-Bf"></a>何等为二。<a id="a-Bg"></a>一者离诸地过如实修行者。<a id="a-Bh"></a>以离二边故。<a id="a-Bi"></a>二者善知地地转方便如实修行者。<a id="a-Bj"></a>以修行善法不休息精进故。<a id="a-Bk"></a>如经善男子是名诸菩萨摩诃萨二种如实修行故。<a id="a-Bl"></a>又经言。<a id="a-Bm"></a>复次善男子。<a id="a-Bn"></a>诸菩萨摩诃萨复有二种如实修行。<a id="a-Bo"></a>何等为二。<a id="a-Bp"></a>一者能说声闻辟支佛地如实修行者。<a id="a-Bq"></a>以善学一切法故。<a id="a-Br"></a>二者善知佛菩提不退转方便如实修行者。<a id="a-Bs"></a>以证真如法如实知修行方便故。<a id="a-Bt"></a>如经善男子是名诸菩萨摩诃萨二种如实修行。</p>
  <p id="aBu">经曰。<a id="a-Bv"></a>善男子。<a id="a-Bw"></a>诸菩萨摩诃萨。<a id="a-Bx"></a>有如是等无量无边如实修行。<a id="a-By"></a>诸菩萨摩诃萨应如是学如实修行。<a id="a-Bz"></a>诸菩萨摩诃萨若能如是如实修行者。<a id="a-C0"></a>速得阿耨多罗三藐三菩提。<a id="a-C1"></a>不以为难。</p>
  <p id="aC2">论曰。<a id="a-C3"></a>修行四种胜因。<a id="a-C4"></a>成就四种胜果及余如实修行故。<a id="a-C5"></a>彼胜果者诸如来智。<a id="a-C6"></a>于一念中知三世事。<a id="a-C7"></a>皆相应故。</p>
  <p id="aC8">经曰。<a id="a-C9"></a>尔时佛赞文殊师利法王子言。<a id="a-CA"></a>善哉善哉。<a id="a-CB"></a>文殊师利。<a id="a-CC"></a>汝今善能为诸菩萨摩诃萨。<a id="a-CD"></a>说本业道。<a id="a-CE"></a>诚如汝所说。</p>
  <p id="aCF">论曰。<a id="a-CG"></a>善哉者以不颠倒说法故。<a id="a-CH"></a>随顺如来所说法故。</p>
  <p id="aCI">经曰。<a id="a-CJ"></a>说是法时十千菩萨得无生法忍。<a id="a-CK"></a>文殊师利法王子等。<a id="a-CL"></a>一切世间天人阿修罗等。<a id="a-CM"></a>闻佛所说皆大欢喜信受奉行。</p>
  <p id="aCN">论曰。<a id="a-CO"></a>有三种义是故欢喜。<a id="a-CP"></a>何等为三。<a id="a-CQ"></a>一说者清净。<a id="a-CR"></a>以于诸法得自在故。<a id="a-CS"></a>二所说法清净。<a id="a-CT"></a>以如实证知清净法体故。<a id="a-CU"></a>三依所说法得果清净。<a id="a-CV"></a>以得净妙境界故。<a id="a-CW"></a>如经皆大欢喜信受奉行故。</p>
 </body>
</html>