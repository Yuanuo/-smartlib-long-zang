<!doctype html>
<html id="z3IBVZ010z" data-ver="741">
 <head>
  <meta charset="utf-8">
  <meta author="世亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">辩中边论卷下</h1>
  <h2 id="a2">辩得果品第六</h2>
  <p id="a3">已辩修位。<a id="a-4"></a>得果云何。<a id="a-5"></a>颂曰。</p>
  <p id="a6">器说为异熟　　力是彼增上</p>
  <p id="a7">爱乐增长净　　如次即五果</p>
  <p id="a8">论曰。<a id="a-9"></a>器谓随顺善法。<a id="a-A"></a>异熟力。<a id="a-B"></a>谓由彼器增上力。<a id="a-C"></a>令诸善法成上品性。<a id="a-D"></a>爱乐谓先世数修善力。<a id="a-E"></a>今世于善法深生爱乐。<a id="a-F"></a>增长谓现在数修善力。<a id="a-G"></a>令所修善根速得圆满。<a id="a-H"></a>净谓障断得永离系。<a id="a-I"></a>此五如次即是五果。<a id="a-J"></a>一异熟果。<a id="a-K"></a>二增上果。<a id="a-L"></a>三等流果。<a id="a-M"></a>四士用果。<a id="a-N"></a>五离系果。<a id="a-O"></a>复次颂曰。</p>
  <p id="aP">复略说余果　　后后初数习</p>
  <p id="aQ">究竟顺障灭　　离胜上无上</p>
  <p id="aR">论曰。<a id="a-S"></a>略说余果差别有十。<a id="a-T"></a>一后后果。<a id="a-U"></a>谓因种性得发心果如是等果展转应知。<a id="a-V"></a>二最初果。<a id="a-W"></a>谓最初证出世间法。<a id="a-X"></a>三数习果。<a id="a-Y"></a>谓从此后诸有学位。<a id="a-Z"></a>四究竟果。<a id="a-a"></a>谓无学法。<a id="a-b"></a>五随顺果。<a id="a-c"></a>谓因渐次应知。<a id="a-d"></a>即是后后果摄。<a id="a-e"></a>六障灭果。<a id="a-f"></a>谓能断道即最初果。<a id="a-g"></a>能灭障故说为障灭。<a id="a-h"></a>七离系果。<a id="a-i"></a>谓即数习及究竟果。<a id="a-j"></a>学无学位如次远离烦恼系故。<a id="a-k"></a>八殊胜果。<a id="a-l"></a>谓神通等殊胜功德。<a id="a-m"></a>九有上果。<a id="a-n"></a>谓菩萨地。<a id="a-o"></a>超出余乘未成佛故。<a id="a-p"></a>十无上果。<a id="a-q"></a>谓如来地。<a id="a-r"></a>此上更无余胜法故。<a id="a-s"></a>此中所说后六种果。<a id="a-t"></a>即究竟等前四差别。<a id="a-u"></a>如是诸果但是略说。<a id="a-v"></a>若广说即无量果总义者。<a id="a-w"></a>谓摄受故。<a id="a-x"></a>差别故。<a id="a-y"></a>宿习故。<a id="a-z"></a>后后引发故。<a id="a-10"></a>标故。<a id="a-11"></a>释故。<a id="a-12"></a>此中摄受者。<a id="a-13"></a>谓五果。<a id="a-14"></a>差别者。<a id="a-15"></a>谓余果。<a id="a-16"></a>宿习者。<a id="a-17"></a>谓异熟果。<a id="a-18"></a>后后引发者。<a id="a-19"></a>谓余四果。<a id="a-1A"></a>标者谓后后等四果。<a id="a-1B"></a>释者谓随顺等六果。<a id="a-1C"></a>分别前四果故。</p>
  <p data-pb></p>
  <h2 id="a1D">辩无上乘品第七</h2>
  <p id="a1E">已辩得果。<a id="a-1F"></a>无上乘今当说。<a id="a-1G"></a>颂曰。</p>
  <p id="a1H">总由三无上　　说为无上乘</p>
  <p id="a1I">谓正行所缘　　及修证无上</p>
  <p id="a1J">论曰。<a id="a-1K"></a>此大乘中总由三种无上义故名无上乘。<a id="a-1L"></a>三无上者。<a id="a-1M"></a>一正行无上。<a id="a-1N"></a>二所缘无上。<a id="a-1O"></a>三修证无上。<a id="a-1P"></a>此中正行无上者。<a id="a-1Q"></a>谓十波罗蜜多行。<a id="a-1R"></a>此正行相云何应知。<a id="a-1S"></a>颂曰。</p>
  <p id="a1T">正行有六种　　谓最胜作意</p>
  <p id="a1U">随法离二边　　差别无差别</p>
  <p id="a1V">论曰。<a id="a-1W"></a>即于十种波罗蜜多随修差别有六正行。<a id="a-1X"></a>一最胜正行。<a id="a-1Y"></a>二作意正行。<a id="a-1Z"></a>三随法正行。<a id="a-1a"></a>四离二边正行。<a id="a-1b"></a>五差别正行。<a id="a-1c"></a>六无差别正行。<a id="a-1d"></a>最胜正行。<a id="a-1e"></a>其相云何。<a id="a-1f"></a>颂曰。</p>
  <p id="a1g">最胜有十二　　谓广大长时</p>
  <p id="a1h">依处及无尽　　无间无难性</p>
  <p id="a1i">自在摄发起　　得等流究竟</p>
  <p id="a1j">由斯说十度　　名波罗蜜多</p>
  <p id="a1k">论曰。<a id="a-1l"></a>最胜正行有十二种。<a id="a-1m"></a>一广大最胜。<a id="a-1n"></a>二长时最胜。<a id="a-1o"></a>三依处最胜。<a id="a-1p"></a>四无尽最胜。<a id="a-1q"></a>五无间最胜。<a id="a-1r"></a>六无难最胜。<a id="a-1s"></a>七自在最胜。<a id="a-1t"></a>八摄受最胜。<a id="a-1u"></a>九发起最胜。<a id="a-1v"></a>十至得最胜。<a id="a-1w"></a>十一等流最胜。<a id="a-1x"></a>十二究竟最胜。<a id="a-1y"></a>此中广大最胜者。<a id="a-1z"></a>终不欣乐一切世间富乐自在。<a id="a-20"></a>志高远故。<a id="a-21"></a>长时最胜者。<a id="a-22"></a>三无数劫熏习成故。<a id="a-23"></a>依处最胜者。<a id="a-24"></a>普为利乐一切有情为依处故。<a id="a-25"></a>无尽最胜者。<a id="a-26"></a>回向无上正等菩提无穷尽故。<a id="a-27"></a>无间最胜者。<a id="a-28"></a>由得自他平等胜解。<a id="a-29"></a>于诸有情发起施等波罗蜜多。<a id="a-2A"></a>速圆满故。<a id="a-2B"></a>无难最胜者。<a id="a-2C"></a>于他有情所修善法但深随喜。<a id="a-2D"></a>令自施等波罗蜜多速圆满故。<a id="a-2E"></a>自在最胜者。<a id="a-2F"></a>由虚空藏等三摩地力。<a id="a-2G"></a>令所修施等速圆满故。<a id="a-2H"></a>摄受最胜者。<a id="a-2I"></a>无分别智之所摄受。<a id="a-2J"></a>能令施等极清净故。<a id="a-2K"></a>发起最胜者。<a id="a-2L"></a>在胜解行地最上品忍中。<a id="a-2M"></a>至得最胜者。<a id="a-2N"></a>在极喜地。<a id="a-2O"></a>等流最胜者。<a id="a-2P"></a>在次八地。<a id="a-2Q"></a>究竟最胜者。<a id="a-2R"></a>在第十地及佛地中。<a id="a-2S"></a>菩萨如来因果满故。<a id="a-2T"></a>由施等十波罗蜜多。<a id="a-2U"></a>皆有如斯十二最胜。<a id="a-2V"></a>是故皆得到彼岸名。<a id="a-2W"></a>何等名为十到彼岸。<a id="a-2X"></a>颂曰。</p>
  <p id="a2Y">十波罗蜜多　　谓施戒安忍</p>
  <p id="a2Z">精进定般若　　方便愿力智</p>
  <p id="a2a">论曰。<a id="a-2b"></a>此显施等十度别名。<a id="a-2c"></a>施等云何各别作业。<a id="a-2d"></a>颂曰。</p>
  <p id="a2e">饶益不害受　　增德能入脱</p>
  <p id="a2f">无尽常起定　　受用成熟他</p>
  <p id="a2g">论曰。<a id="a-2h"></a>此显施等十到彼岸各别事业。<a id="a-2i"></a>如次应知。<a id="a-2j"></a>谓诸菩萨由布施波罗蜜多故。<a id="a-2k"></a>于诸有情普能饶益。<a id="a-2l"></a>由净戒波罗蜜多故。<a id="a-2m"></a>于诸有情不为损害。<a id="a-2n"></a>由安忍波罗蜜多。<a id="a-2o"></a>故他损害时深能忍。<a id="a-2p"></a>受由精进波罗蜜多故。<a id="a-2q"></a>增长功德。<a id="a-2r"></a>由静虑波罗蜜多故。<a id="a-2s"></a>起神通等能引有情令入正法。<a id="a-2t"></a>由般若波罗蜜多故。<a id="a-2u"></a>能正教授教诫有情令得解脱。<a id="a-2v"></a>由方便善巧波罗蜜多故。<a id="a-2w"></a>回向无上正等菩提。<a id="a-2x"></a>能令施等功德无尽。<a id="a-2y"></a>由愿波罗蜜多故。<a id="a-2z"></a>摄受随顺施等胜生。<a id="a-30"></a>一切生中恒得值佛。<a id="a-31"></a>恭敬供养常起施等。<a id="a-32"></a>由力波罗蜜多故。<a id="a-33"></a>具足思择修习二力伏灭诸障。<a id="a-34"></a>能令施等常决定转。<a id="a-35"></a>由智波罗蜜多故。<a id="a-36"></a>离如闻言诸法迷谬。<a id="a-37"></a>受用施等增上法乐。<a id="a-38"></a>无倒成熟一切有情。<a id="a-39"></a>如是已说最胜正行。<a id="a-3A"></a>作意正行其相云何。<a id="a-3B"></a>颂曰。</p>
  <p id="a3C">菩萨以三慧　　恒思惟大乘</p>
  <p id="a3D">如所施设法　　名作意正行</p>
  <p id="a3E">论曰。<a id="a-3F"></a>若诸菩萨以闻思修所成妙慧。<a id="a-3G"></a>数数作意思惟大乘。<a id="a-3H"></a>依布施等如所施设契经等法。<a id="a-3I"></a>如是名为作意正行。<a id="a-3J"></a>此诸菩萨以三妙慧思惟大乘有何功德。<a id="a-3K"></a>颂曰。</p>
  <p id="a3L">此增长善界　　入义及事成</p>
  <p id="a3M">论曰。<a id="a-3N"></a>闻所成慧思惟大乘。<a id="a-3O"></a>能令善根界得增长思所成慧思惟大乘。<a id="a-3P"></a>能正悟入所闻实义。<a id="a-3Q"></a>修所成慧思惟大乘。<a id="a-3R"></a>能令所求事业成满。<a id="a-3S"></a>谓能趣入修治地故。<a id="a-3T"></a>作意正行有何助伴。<a id="a-3U"></a>颂曰。</p>
  <p id="a3V">此助伴应知　　即十种法行</p>
  <p id="a3W">论曰。<a id="a-3X"></a>应知如是作意正行。<a id="a-3Y"></a>由十法行之所摄受。<a id="a-3Z"></a>何等名为十种法行。<a id="a-3a"></a>颂曰。</p>
  <p id="a3b">谓书写供养　　施他听披读</p>
  <p id="a3c">受持正开演　　讽诵及思修</p>
  <p id="a3d">论曰。<a id="a-3e"></a>于此大乘有十法行。<a id="a-3f"></a>一书写。<a id="a-3g"></a>二供养。<a id="a-3h"></a>三施他。<a id="a-3i"></a>四若他诵读专心谛听。<a id="a-3j"></a>五自披读。<a id="a-3k"></a>六受持。<a id="a-3l"></a>七正为他开演文义。<a id="a-3m"></a>八讽诵九思惟。<a id="a-3n"></a>十修习行。<a id="a-3o"></a>十法行。<a id="a-3p"></a>获几所福。<a id="a-3q"></a>颂曰。</p>
  <p id="a3r">行十法行者　　获福聚无量</p>
  <p id="a3s">论曰。<a id="a-3t"></a>修行如是十种法行。<a id="a-3u"></a>所获福聚其量无边。<a id="a-3v"></a>何故但于大乘经等说修法行获最大果。<a id="a-3w"></a>于声闻乘不如是说。<a id="a-3x"></a>颂曰。</p>
  <p id="a3y">胜故无尽故　　由摄他不息</p>
  <p id="a3z">论曰。<a id="a-40"></a>于此大乘修诸法行。<a id="a-41"></a>由二缘故获最大果。<a id="a-42"></a>一最胜故。<a id="a-43"></a>二无尽故。<a id="a-44"></a>由能摄益他诸有情。<a id="a-45"></a>是故大乘说为最胜。<a id="a-46"></a>由虽证得无余涅槃。<a id="a-47"></a>利益他事而恒不息。<a id="a-48"></a>是故大乘说为无尽。<a id="a-49"></a>如是已说作意正行。<a id="a-4A"></a>随法正行其相云何。<a id="a-4B"></a>颂曰。</p>
  <p id="a4C">随法行二种　　谓诸无散乱</p>
  <p id="a4D">无颠倒转变　　诸菩萨应知</p>
  <p id="a4E">论曰。<a id="a-4F"></a>随法正行略有二种。<a id="a-4G"></a>一无散乱转变。<a id="a-4H"></a>二无颠倒转变。<a id="a-4I"></a>菩萨于此应正了知。<a id="a-4J"></a>此中六种散乱无故。<a id="a-4K"></a>名无散乱。<a id="a-4L"></a>六散乱者。<a id="a-4M"></a>一自性散乱。<a id="a-4N"></a>二外散乱。<a id="a-4O"></a>三内散乱。<a id="a-4P"></a>四相散乱。<a id="a-4Q"></a>五粗重散乱。<a id="a-4R"></a>六作意散乱。<a id="a-4S"></a>此六种相云何应知。<a id="a-4T"></a>颂曰。</p>
  <p id="a4U">出定于境流　　味沉掉矫示</p>
  <p id="a4V">我执心下劣　　诸智者应知</p>
  <p id="a4W">论曰。<a id="a-4X"></a>此中出定由五识身。<a id="a-4Y"></a>当知即是自性散乱。<a id="a-4Z"></a>于境流者。<a id="a-4a"></a>驰散外缘即外散乱。<a id="a-4b"></a>味沉掉者。<a id="a-4c"></a>味着等持惛沉掉举即内散乱。<a id="a-4d"></a>矫示者。<a id="a-4e"></a>即相散乱。<a id="a-4f"></a>矫现相已修定加行故。<a id="a-4g"></a>我执者。<a id="a-4h"></a>即粗重散乱。<a id="a-4i"></a>由粗重力我慢现行故。<a id="a-4j"></a>心下劣者。<a id="a-4k"></a>即作意散乱。<a id="a-4l"></a>依下劣乘起作意故。<a id="a-4m"></a>菩萨于此六散乱相。<a id="a-4n"></a>应遍了知当速除灭。<a id="a-4o"></a>如是已说无散乱转变。<a id="a-4p"></a>无颠倒转变云何应知。<a id="a-4q"></a>颂曰。</p>
  <p id="a4r">智见于文义　　作意及不动</p>
  <p id="a4s">二相染净客　　无怖高无倒</p>
  <p id="a4t">论曰。<a id="a-4u"></a>依十事中如实智见。<a id="a-4v"></a>应知建立十无倒名。<a id="a-4w"></a>此中云何于文无倒。<a id="a-4x"></a>颂曰。</p>
  <p id="a4y">知但由相应　　串习或翻此</p>
  <p id="a4z">有义及非有　　是于文无倒</p>
  <p id="a50">论曰。<a id="a-51"></a>若于诸文能无间断次第宣唱说名相应。<a id="a-52"></a>共许此名唯目此事。<a id="a-53"></a>展转忆念名为串习。<a id="a-54"></a>但由此二成有义文。<a id="a-55"></a>与此相违文成无义。<a id="a-56"></a>如实知见此二文者。<a id="a-57"></a>应知是名于文无倒。<a id="a-58"></a>于义无倒其相云何。<a id="a-59"></a>颂曰。</p>
  <p id="a5A">似二性显现　　如现实非有</p>
  <p id="a5B">知离有非有　　是于义无倒</p>
  <p id="a5C">论曰。<a id="a-5D"></a>似二性显现者。<a id="a-5E"></a>谓似所取能取性现。<a id="a-5F"></a>乱识似彼行相生故。<a id="a-5G"></a>如现实非有者。<a id="a-5H"></a>谓如所显现实不如是有。<a id="a-5I"></a>离有者。<a id="a-5J"></a>谓此义所取能取性非有故。<a id="a-5K"></a>离非有者。<a id="a-5L"></a>谓彼乱识现似有故。<a id="a-5M"></a>如实知见此中义者。<a id="a-5N"></a>应知是名于义无倒。<a id="a-5O"></a>于作意无倒者。<a id="a-5P"></a>颂曰。</p>
  <p id="a5Q">于作意无倒　　知彼言熏习</p>
  <p id="a5R">言作意彼依　　现似二因故</p>
  <p id="a5S">论曰。<a id="a-5T"></a>所取能取言所熏习名言作意。<a id="a-5U"></a>即此作意是所能取分别所依。<a id="a-5V"></a>是能现似二取因故。<a id="a-5W"></a>由此作意是戏论想之所熏习名言作意。<a id="a-5X"></a>如实知见此作意者。<a id="a-5Y"></a>应知是于作意无倒。<a id="a-5Z"></a>于不动无倒者。<a id="a-5a"></a>颂曰。</p>
  <p id="a5b">于不动无倒　　谓知义非有</p>
  <p id="a5c">非无如幻等　　有无不动故</p>
  <p id="a5d">论曰。<a id="a-5e"></a>前说诸义离有非有。<a id="a-5f"></a>此如幻等非有无故。<a id="a-5g"></a>谓如幻作诸象马等。<a id="a-5h"></a>彼非实有。<a id="a-5i"></a>象马等性亦非全无。<a id="a-5j"></a>乱识似彼诸象马等而显现故如是诸义无如现似所取能取。<a id="a-5k"></a>定实有性亦非全无。<a id="a-5l"></a>乱识似彼所取能取而显现故。<a id="a-5m"></a>等声显示阳焰梦境及水月等。<a id="a-5n"></a>如应当知。<a id="a-5o"></a>以能谛观义如幻等。<a id="a-5p"></a>于有无品心不动散。<a id="a-5q"></a>如实知见此不动者。<a id="a-5r"></a>应知是于不动无倒。<a id="a-5s"></a>于二相无倒者。<a id="a-5t"></a>谓于自相及共相中俱无颠倒。<a id="a-5u"></a>于自相无倒者。<a id="a-5v"></a>颂曰。</p>
  <p id="a5w">于自相无倒　　知一切唯名</p>
  <p id="a5x">离一切分别　　依胜义自相</p>
  <p id="a5y">论曰。<a id="a-5z"></a>如实知见一切眼色乃至意法皆唯有名。<a id="a-60"></a>即能对治一切分别。<a id="a-61"></a>应知是于自相无倒。<a id="a-62"></a>此依胜义自相而说。<a id="a-63"></a>若依世俗非但有名。<a id="a-64"></a>可取种种差别相故。<a id="a-65"></a>于共相无倒者。<a id="a-66"></a>颂曰。</p>
  <p id="a67">以离真法界　　无别有一法</p>
  <p id="a68">故通达此者　　于共相无倒</p>
  <p id="a69">论曰。<a id="a-6A"></a>以无一法离法无我者故。<a id="a-6B"></a>真法界诸法共相摄。<a id="a-6C"></a>如实知见此共相者。<a id="a-6D"></a>应知是于共相无倒。<a id="a-6E"></a>于染净无倒者。<a id="a-6F"></a>颂曰。</p>
  <p id="a6G">知颠倒作意　　未灭及已灭</p>
  <p id="a6H">于法界杂染　　清净无颠倒</p>
  <p id="a6I">论曰。<a id="a-6J"></a>若未断灭颠倒作意。<a id="a-6K"></a>尔时法界说为杂染。<a id="a-6L"></a>已断灭时说为清净。<a id="a-6M"></a>如实知见此染净者。<a id="a-6N"></a>如次是于染净无倒。<a id="a-6O"></a>于客无倒其相云何。<a id="a-6P"></a>颂曰。</p>
  <p id="a6Q">知法界本性　　清净如虚空</p>
  <p id="a6R">故染净非主　　是于客无倒</p>
  <p id="a6S">论曰。<a id="a-6T"></a>法界本性净若虚空。<a id="a-6U"></a>由此应知。<a id="a-6V"></a>先染后净二差别相。<a id="a-6W"></a>是客非主。<a id="a-6X"></a>如实知见此客相者。<a id="a-6Y"></a>应知是名于客无倒。<a id="a-6Z"></a>于无怖无高俱无颠倒者。<a id="a-6a"></a>颂曰。</p>
  <p id="a6b">有情法无故　　染净性俱无</p>
  <p id="a6c">知此无怖高　　是于二无倒</p>
  <p id="a6d">论曰。<a id="a-6e"></a>有情及法俱非有故。<a id="a-6f"></a>彼染净性亦俱非有。<a id="a-6g"></a>以染净义俱不可得。<a id="a-6h"></a>故染净品无减无增。<a id="a-6i"></a>由此于中无怖无慢。<a id="a-6j"></a>如实知见无怖高者。<a id="a-6k"></a>应知是名于二无倒。</p>
  <p id="a6l">无倒行总义者。<a id="a-6m"></a>谓由文无倒。<a id="a-6n"></a>能正通达止观二相。<a id="a-6o"></a>由义无倒。<a id="a-6p"></a>能正通达诸颠倒相。<a id="a-6q"></a>由作意无倒。<a id="a-6r"></a>于倒因缘能正远离。<a id="a-6s"></a>由不动无倒。<a id="a-6t"></a>善取彼相。<a id="a-6u"></a>由自相无倒。<a id="a-6v"></a>修彼对治无分别道。<a id="a-6w"></a>由共相无倒能正通达本性清净。<a id="a-6x"></a>由染净无倒。<a id="a-6y"></a>了知未断及已断障。<a id="a-6z"></a>由客无倒。<a id="a-70"></a>如实了知染净二相。<a id="a-71"></a>由无怖无高二种无倒。<a id="a-72"></a>诸障断灭得永出离。<a id="a-73"></a>此十无倒如次安立。<a id="a-74"></a>于彼十种金刚句中。<a id="a-75"></a>何等名为十金刚句。<a id="a-76"></a>谓有非有无颠倒。<a id="a-77"></a>所依幻等喻无分别。<a id="a-78"></a>本性清净杂染清净。<a id="a-79"></a>虚空喻无减无增。<a id="a-7A"></a>为摄如是十金刚句有二。<a id="a-7B"></a>颂言。</p>
  <p id="a7C">应知有非有　　无颠倒所依</p>
  <p id="a7D">幻等无分别　　本性常清净</p>
  <p id="a7E">及杂染清净　　性净喻虚空</p>
  <p id="a7F">无减亦无增　　是十金刚句</p>
  <p id="a7G">且初安立十金刚句。<a id="a-7H"></a>自性者。<a id="a-7I"></a>谓自性故。<a id="a-7J"></a>所缘故。<a id="a-7K"></a>无分别故。<a id="a-7L"></a>释难故。<a id="a-7M"></a>自性故者。<a id="a-7N"></a>谓三自性。<a id="a-7O"></a>即圆成实遍计所执及依他起。<a id="a-7P"></a>是初三句如次应知。<a id="a-7Q"></a>所缘故者即三自性。<a id="a-7R"></a>无分别故者。<a id="a-7S"></a>谓由此无分别即无分别智。<a id="a-7T"></a>及于此无分别即本性清净。<a id="a-7U"></a>如次应知安立境智。<a id="a-7V"></a>谓三自性及无分别。<a id="a-7W"></a>释难故者。<a id="a-7X"></a>谓所余句。<a id="a-7Y"></a>且有难言。<a id="a-7Z"></a>遍计所执依他起相。<a id="a-7a"></a>若实是无云何可得。<a id="a-7b"></a>若实是有不应诸法本性清净。<a id="a-7c"></a>为释此难说幻等喻。<a id="a-7d"></a>如幻事等虽实是无而现可得。<a id="a-7e"></a>复有难言。<a id="a-7f"></a>若一切法本性清净。<a id="a-7g"></a>如何得有先染后净。<a id="a-7h"></a>为释此难说有染净及虚空喻。<a id="a-7i"></a>谓如虚空虽本性净。<a id="a-7j"></a>而有杂染及清净时。<a id="a-7k"></a>复有难言。<a id="a-7l"></a>有无量佛出现于世。<a id="a-7m"></a>一一能度无量有情。<a id="a-7n"></a>令出生死入于涅槃。<a id="a-7o"></a>云何生死无断灭失。<a id="a-7p"></a>涅槃界中无增益过。<a id="a-7q"></a>为释此难说染及净无减无增。<a id="a-7r"></a>又有情界及清净品俱无量故。<a id="a-7s"></a>第二安立彼自性者。<a id="a-7t"></a>如有颂言。</p>
  <p id="a7u">乱境自性因　　无乱自性境</p>
  <p id="a7v">乱无乱二果　　及彼二边际</p>
  <p id="a7w">如是已说随法正行。<a id="a-7x"></a>离二边正行云何应知。<a id="a-7y"></a>如宝积经所说中道行。<a id="a-7z"></a>此行远离何等二边。<a id="a-80"></a>颂曰。</p>
  <p id="a81">异性与一性　　外道及声闻</p>
  <p id="a82">增益损减边　　有情法各二</p>
  <p id="a83">所治及能治　　常住与断灭</p>
  <p id="a84">所取能取边　　染净二三种</p>
  <p id="a85">分别二边性　　应知复有七</p>
  <p id="a86">谓有非有边　　所能寂怖畏</p>
  <p id="a87">所能取正邪　　有用并无用</p>
  <p id="a88">不起及时等　　是分别二边</p>
  <p id="a89">论曰。<a id="a-8A"></a>若于色等执我有异。<a id="a-8B"></a>或执是一名为一边。<a id="a-8C"></a>为离此执说中道行。<a id="a-8D"></a>谓观无我乃至儒童。<a id="a-8E"></a>见有我者定起此执。<a id="a-8F"></a>我异于身或即身故。<a id="a-8G"></a>若于色等执为常住是外道边。<a id="a-8H"></a>执无常者是声闻边。<a id="a-8I"></a>为离此执说中道行。<a id="a-8J"></a>谓观色等非常无常定执有我。<a id="a-8K"></a>是增益有情边。<a id="a-8L"></a>定执无我是损减有情边。<a id="a-8M"></a>彼亦拨无假有情故。<a id="a-8N"></a>为离此执说中道行。<a id="a-8O"></a>谓我无我二边中智。<a id="a-8P"></a>定执心有实。<a id="a-8Q"></a>是增益法边。<a id="a-8R"></a>定执心无实。<a id="a-8S"></a>是损减法边。<a id="a-8T"></a>为离此执说中道行。<a id="a-8U"></a>谓于是处无心无思无意无识。<a id="a-8V"></a>执有不善等诸杂染法。<a id="a-8W"></a>是所治边。<a id="a-8X"></a>执有善等诸清净法。<a id="a-8Y"></a>是能治边。<a id="a-8Z"></a>为离此执说中道行。<a id="a-8a"></a>谓于二边不随观说。<a id="a-8b"></a>于有情法定执为有。<a id="a-8c"></a>是常住边。<a id="a-8d"></a>定执非有是断灭边。<a id="a-8e"></a>为离此执说中道行。<a id="a-8f"></a>谓即于此二边中智执有无明所取能取各为一边。<a id="a-8g"></a>若执有明所取能取各为一边。<a id="a-8h"></a>如是执有所治诸行能治无为。<a id="a-8i"></a>乃至老死及能灭。<a id="a-8j"></a>彼诸对治道所取能取各为一边。<a id="a-8k"></a>此所能治所取能取。<a id="a-8l"></a>即是黑品白品差别。<a id="a-8m"></a>为离此执说中道行。<a id="a-8n"></a>谓明与无明无二无二分。<a id="a-8o"></a>乃至广说。<a id="a-8p"></a>明无明等所取能取皆非有故。<a id="a-8q"></a>杂染有三。<a id="a-8r"></a>谓烦恼杂染。<a id="a-8s"></a>业杂染。<a id="a-8t"></a>生杂染。<a id="a-8u"></a>烦恼杂染复有三种。<a id="a-8v"></a>一诸见。<a id="a-8w"></a>二贪嗔痴相。<a id="a-8x"></a>三后有愿。<a id="a-8y"></a>此能对治。<a id="a-8z"></a>谓空智无相智无愿智。<a id="a-90"></a>业杂染。<a id="a-91"></a>谓所作善恶业。<a id="a-92"></a>此能对治。<a id="a-93"></a>谓不作智。<a id="a-94"></a>生杂染有三种。<a id="a-95"></a>一后有生。<a id="a-96"></a>二生已心心所念念起。<a id="a-97"></a>三后有相续。<a id="a-98"></a>此能对治。<a id="a-99"></a>谓无生智无起智无自性智。<a id="a-9A"></a>如是三种杂染除灭说为清净。<a id="a-9B"></a>空等智境。<a id="a-9C"></a>谓空等法三种杂染。<a id="a-9D"></a>随其所应。<a id="a-9E"></a>非空等智令作空等。<a id="a-9F"></a>由彼本性是空性等。<a id="a-9G"></a>法界本来性无染故。<a id="a-9H"></a>若于法界或执杂染或执清净各为一边。<a id="a-9I"></a>本性无染非染净故。<a id="a-9J"></a>为离此执说中道行。<a id="a-9K"></a>谓不由空能空于法。<a id="a-9L"></a>法性自空乃至广说。</p>
  <p id="a9M">复有七种分别二边。<a id="a-9N"></a>何等为七。<a id="a-9O"></a>谓分别有分别非有各为一边。<a id="a-9P"></a>彼执实有补特伽罗以为坏灭。<a id="a-9Q"></a>立空性故。<a id="a-9R"></a>或于无我分别为无为。<a id="a-9S"></a>离如是二边分别说中道行。<a id="a-9T"></a>谓不为灭补特伽罗方立空性。<a id="a-9U"></a>然彼空性本性自空。<a id="a-9V"></a>前际亦空后际亦空中际亦空。<a id="a-9W"></a>乃至广说。<a id="a-9X"></a>分别所寂分别能寂各为一边。<a id="a-9Y"></a>执有所断及有能断。<a id="a-9Z"></a>怖畏空故。<a id="a-9a"></a>为离如是二边分别。<a id="a-9b"></a>说虚空喻。<a id="a-9c"></a>分别所怖分别从彼所生可畏各为一边。<a id="a-9d"></a>执有遍计所执色等。<a id="a-9e"></a>可生怖故。<a id="a-9f"></a>执有从彼所生苦法。<a id="a-9g"></a>可生畏故。<a id="a-9h"></a>为离如是二边分别说画师喻。<a id="a-9i"></a>前虚空喻为声闻说。<a id="a-9j"></a>今画师喻为菩萨说。<a id="a-9k"></a>分别所取分别能取各为一边。<a id="a-9l"></a>为离如是二边分别说幻师喻。<a id="a-9m"></a>由唯识智无境智生。<a id="a-9n"></a>由无境智生复舍唯识。<a id="a-9o"></a>智境既非有识。<a id="a-9p"></a>亦是无要。<a id="a-9q"></a>托所缘识方生故。<a id="a-9r"></a>由斯所喻与喻同法。<a id="a-9s"></a>分别正性分别邪性各为一边。<a id="a-9t"></a>执如实观为正为邪。<a id="a-9u"></a>二种性故。<a id="a-9v"></a>为离如是二边分别说两木生火喻。<a id="a-9w"></a>谓如两木虽无火相。<a id="a-9x"></a>由相钻截而能生火。<a id="a-9y"></a>火既生已还烧两木。<a id="a-9z"></a>此如实观亦复如是。<a id="a-A0"></a>虽无圣道正性之相。<a id="a-A1"></a>而能发生正性圣慧。<a id="a-A2"></a>如是正性圣慧生已。<a id="a-A3"></a>复能除遣此如实观。<a id="a-A4"></a>由斯所喻与喻同法。<a id="a-A5"></a>然如实观虽无正性相。<a id="a-A6"></a>顺正性故亦无邪性相。<a id="a-A7"></a>分别有用分别无用各为一边。<a id="a-A8"></a>彼执圣智要先分别方能除染。<a id="a-A9"></a>或全无用。<a id="a-AA"></a>为离如是二边分别说初灯喻。<a id="a-AB"></a>分别不起分别时等各为一边。<a id="a-AC"></a>彼执能治毕竟不起。<a id="a-AD"></a>或执与染应等时长。<a id="a-AE"></a>为离如是二边分别说后灯喻。<a id="a-AF"></a>如是已说离二边正行差别。<a id="a-AG"></a>无差别正行云何。<a id="a-AH"></a>颂曰。</p>
  <p id="aAI">差别无差别　　应知于十地</p>
  <p id="aAJ">十波罗蜜多　　增上等修集</p>
  <p id="aAK">论曰。<a id="a-AL"></a>于十地中十到彼岸。<a id="a-AM"></a>随一增上而修集者。<a id="a-AN"></a>应知说为差别正行。<a id="a-AO"></a>于一切地皆等修集布施等十波罗蜜多。<a id="a-AP"></a>如是正行名无差别六正行总义者。<a id="a-AQ"></a>谓即如是品类最胜。<a id="a-AR"></a>由此思惟如所施设大乘法等。<a id="a-AS"></a>由如是品无乱转变修奢摩他。<a id="a-AT"></a>及无倒转变修毗钵舍那为如是义修中道行而求出离。<a id="a-AU"></a>于十地中修习差别无差别行。<a id="a-AV"></a>如是已说正行无上。<a id="a-AW"></a>所缘无上其相云何。<a id="a-AX"></a>颂曰。</p>
  <p id="aAY">所缘谓安界　　所能立任持</p>
  <p id="aAZ">印内持通达　　增证运最胜</p>
  <p id="aAa">论曰。<a id="a-Ab"></a>如是所缘有十二种。<a id="a-Ac"></a>一安立法施设所缘。<a id="a-Ad"></a>二法界所缘。<a id="a-Ae"></a>三所立所缘。<a id="a-Af"></a>四能立所缘。<a id="a-Ag"></a>五任持所缘六印持所缘。<a id="a-Ah"></a>七内持所缘。<a id="a-Ai"></a>八通达所缘。<a id="a-Aj"></a>九增长所缘。<a id="a-Ak"></a>十分证所缘。<a id="a-Al"></a>十一等运所缘。<a id="a-Am"></a>十二最胜所缘。<a id="a-An"></a>此中最初谓所安立。<a id="a-Ao"></a>到彼岸等差别法门。<a id="a-Ap"></a>第二谓真如。<a id="a-Aq"></a>第三第四如次应知。<a id="a-Ar"></a>即前二种到彼岸等差别法门。<a id="a-As"></a>要由通达法界成故。<a id="a-At"></a>第五谓闻所成慧境。<a id="a-Au"></a>任持文故。<a id="a-Av"></a>第六谓思所成慧境。<a id="a-Aw"></a>印持义故。<a id="a-Ax"></a>第七谓修所成慧境。<a id="a-Ay"></a>内别持故。<a id="a-Az"></a>第八谓初地中见道境。<a id="a-B0"></a>第九谓修道中乃至七地境。<a id="a-B1"></a>第十谓即七地中世出世道品类差别分分证境。<a id="a-B2"></a>第十一谓第八地境。<a id="a-B3"></a>第十二谓第九第十如来地境。<a id="a-B4"></a>应知此中即初第二。<a id="a-B5"></a>随诸义位得彼彼名。<a id="a-B6"></a>如是已说所缘无上。<a id="a-B7"></a>修证无上其相云何。<a id="a-B8"></a>颂曰。</p>
  <p id="aB9">修证谓无阙　　不毁动圆满</p>
  <p id="aBA">起坚固调柔　　不住无障息</p>
  <p id="aBB">论曰。<a id="a-BC"></a>如是修证总有十种。<a id="a-BD"></a>一种性修证缘无阙故。<a id="a-BE"></a>二信解修证。<a id="a-BF"></a>不谤毁大乘故。<a id="a-BG"></a>三发心修证。<a id="a-BH"></a>非下劣乘所扰动故。<a id="a-BI"></a>四正行修证。<a id="a-BJ"></a>波罗蜜多得圆满故。<a id="a-BK"></a>五入离生修证。<a id="a-BL"></a>起圣道故。<a id="a-BM"></a>六成熟有情修证。<a id="a-BN"></a>坚固善根长时集故。<a id="a-BO"></a>七净土修证。<a id="a-BP"></a>心调柔故八得不退地受记修证。<a id="a-BQ"></a>以不住着生死涅槃。<a id="a-BR"></a>非此二种所退转故。<a id="a-BS"></a>九佛地修证。<a id="a-BT"></a>无二障故。<a id="a-BU"></a>十示现菩提修证。<a id="a-BV"></a>无休息故。<a id="a-BW"></a>无上乘总义者。<a id="a-BX"></a>略有三种无上乘义。<a id="a-BY"></a>谓正行无上故。<a id="a-BZ"></a>正行持无上故。<a id="a-Ba"></a>正行果无上故。<a id="a-Bb"></a>何故此论名辩中边。<a id="a-Bc"></a>颂曰。</p>
  <p id="aBd">此论辩中边　　深密坚实义</p>
  <p id="aBe">广大一切义　　除诸不吉祥</p>
  <p id="aBf">论曰。<a id="a-Bg"></a>此论能辩中边行故名辩中边。<a id="a-Bh"></a>即是显了处中二边能缘行义。<a id="a-Bi"></a>又此能辩中边境故名辩中边。<a id="a-Bj"></a>即是显了处中二边所缘境义。<a id="a-Bk"></a>或此正辩离初后边中道法故名辩中边。<a id="a-Bl"></a>此论所辩是深密义。<a id="a-Bm"></a>非诸寻思所行处故。<a id="a-Bn"></a>是坚实义。<a id="a-Bo"></a>能摧他辩非彼伏故。<a id="a-Bp"></a>是广大义。<a id="a-Bq"></a>能辩利乐自他事故。<a id="a-Br"></a>是一切义。<a id="a-Bs"></a>普能决了三乘法故。<a id="a-Bt"></a>又能除灭诸不吉祥。<a id="a-Bu"></a>永断烦恼所知障故。</p>
  <p id="aBv">我辩此论诸功德　　咸持普施群生类</p>
  <p id="aBw">令获胜生增福慧　　疾证广大三菩提</p>
 </body>
</html>