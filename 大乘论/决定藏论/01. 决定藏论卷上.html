<!doctype html>
<html id="z3IBVYP10h" data-ver="1095">
 <head>
  <meta charset="utf-8">
  <meta author="真谛">
  <meta library="龙藏">
  <meta catalog="大乘论">
  <meta period="梁">
 </head>
 <body>
  <h1 id="a1">决定藏论卷上</h1>
  <h2 id="a2">心地品之一</h2>
  <p id="a3">智慧靡不通　　于净更无治</p>
  <p id="a4">济世论世尽　　顶礼最胜尊</p>
  <p id="a5">法如所说者　　静地道为道</p>
  <p id="a6">未解此三法　　世转如轮转</p>
  <p id="a7">圣僧住于法　　过缚过余众</p>
  <p id="a8">十分八分八　　果道道果故</p>
  <p id="a9">若诸大士夫。<a id="a-A"></a>欲造论益无知人倒见疑者。<a id="a-B"></a>所言利益。<a id="a-C"></a>从正智生。<a id="a-D"></a>言正智者。<a id="a-E"></a>出决定藏论曰。<a id="a-F"></a>本已说。<a id="a-G"></a>地今广分别解此地义。<a id="a-H"></a>善答问难。<a id="a-I"></a>五识地心地经言。<a id="a-J"></a>阿罗耶识普为种本。<a id="a-K"></a>云何知有。<a id="a-L"></a>此是如来藏说。<a id="a-M"></a>故解节经偈云。</p>
  <p id="aN">盛识普种本　　深细流如溢</p>
  <p id="aO">不为凡人说　　恐生我见故</p>
  <p id="aP">郁陀南(梁言持散)</p>
  <p id="aQ">执持本分明　　种本非是事</p>
  <p id="aR">身受无识定　　亦非气绝者</p>
  <p id="aS">以此八种因缘知有阿罗耶识。<a id="a-T"></a>若离此识根有执持。<a id="a-U"></a>实无此理。<a id="a-V"></a>执持有五。<a id="a-W"></a>一者阿罗耶识持先世业。<a id="a-X"></a>复从现因后诸识生。<a id="a-Y"></a>如佛阿毗昙说。<a id="a-Z"></a>因根尘心业诸识得生。<a id="a-a"></a>二者善不善等六识得生。<a id="a-b"></a>三者于六识中若有一无记识。<a id="a-c"></a>而独是执所摄持者。<a id="a-d"></a>无有是处。<a id="a-e"></a>四者诸识各依根生随生一识根有执持。<a id="a-f"></a>余根应无。<a id="a-g"></a>五者诸根数执持。<a id="a-h"></a>义则不然。<a id="a-i"></a>以此五义。<a id="a-j"></a>因阿罗耶识是故诸根名有。<a id="a-k"></a>执持本者从初诸识不得俱生。<a id="a-l"></a>亦无是处。<a id="a-m"></a>若人问言。<a id="a-n"></a>有阿罗耶识诸识俱生。<a id="a-o"></a>答曰。<a id="a-p"></a>如是。<a id="a-q"></a>汝言无者则为过失。<a id="a-r"></a>何以故。<a id="a-s"></a>有实义故。<a id="a-t"></a>如阿含故。<a id="a-u"></a>二识俱生。<a id="a-v"></a>何以知之。<a id="a-w"></a>如有一人欲得见闻。<a id="a-x"></a>乃至于知诸识各各自根尘。<a id="a-y"></a>心欲无异根尘无异。<a id="a-z"></a>一识得生余者何妨。<a id="a-10"></a>此为实义。<a id="a-11"></a>阿含后说分明者。<a id="a-12"></a>诸识不俱取境不了。<a id="a-13"></a>若以心识与眼识等为伴取境。<a id="a-14"></a>是则分明。<a id="a-15"></a>何以故。<a id="a-16"></a>曾行诸尘。<a id="a-17"></a>然后追思多不明了。<a id="a-18"></a>识识不俱意独缘故。<a id="a-19"></a>不如缘现则易明了。<a id="a-1A"></a>识识俱故。<a id="a-1B"></a>故知俱生种本者。<a id="a-1C"></a>若离阿罗耶识眼等六识互为本者。<a id="a-1D"></a>则无是处。<a id="a-1E"></a>云何知耶。<a id="a-1F"></a>善识灭时不善心生。<a id="a-1G"></a>不善识灭善心复生。<a id="a-1H"></a>善不善灭无记心生。<a id="a-1I"></a>下界心灭中界识生。<a id="a-1J"></a>中界心灭上识即生。<a id="a-1K"></a>上识亦灭下心还生。<a id="a-1L"></a>有漏识灭无漏心生。<a id="a-1M"></a>无漏心灭有漏还生。<a id="a-1N"></a>故知六识不互为本。<a id="a-1O"></a>如次第心灭。<a id="a-1P"></a>于无数劫还更得生。<a id="a-1Q"></a>故知阿罗耶识以为种本非是事者。<a id="a-1R"></a>诸识不俱则无此事。<a id="a-1S"></a>何以故。<a id="a-1T"></a>此有四事。<a id="a-1U"></a>一者器事。<a id="a-1V"></a>二者捉身事。<a id="a-1W"></a>三者言是我事。<a id="a-1X"></a>四者于尘事。<a id="a-1Y"></a>如此四事念念俱生。<a id="a-1Z"></a>若言一识于一念中知四事者。<a id="a-1a"></a>无有是处。<a id="a-1b"></a>言身受者。<a id="a-1c"></a>若离阿罗耶识有身受者。<a id="a-1d"></a>则无此义。<a id="a-1e"></a>云何知耶。<a id="a-1f"></a>犹如有人若实心作不实心作。<a id="a-1g"></a>要先思惟。<a id="a-1h"></a>若定心不定心诸受于身种种多生诸受得生。<a id="a-1i"></a>故知有阿罗耶识有无识定亦无此义。<a id="a-1j"></a>何以知之。<a id="a-1k"></a>若入无想定入无识定者。<a id="a-1l"></a>六识皆灭。<a id="a-1m"></a>此人应死。<a id="a-1n"></a>如佛所说。<a id="a-1o"></a>入无心定而识不灭。<a id="a-1p"></a>言非气绝者。<a id="a-1q"></a>若离阿罗耶识有气绝者。<a id="a-1r"></a>无有是处。<a id="a-1s"></a>云何知耶。<a id="a-1t"></a>如善恶二人临命终时。<a id="a-1u"></a>善人足冷暖上至顶。<a id="a-1v"></a>顶若冷时人命即灭。<a id="a-1w"></a>恶人死时从顶冷至足暖气灭时此人命终。<a id="a-1x"></a>意识常在身。<a id="a-1y"></a>阿罗耶识持身故。<a id="a-1z"></a>阿罗耶识灭而身即冷。<a id="a-20"></a>便不觉触。<a id="a-21"></a>此冷暖二事不由意识故。<a id="a-22"></a>知有阿罗耶识。</p>
  <p id="a23">郁陀南。</p>
  <p id="a24">境界相赖起　　更互为因缘</p>
  <p id="a25">得共相应生　　与烦恼俱灭</p>
  <p id="a26">略说四义。<a id="a-27"></a>知有阿罗耶识事。<a id="a-28"></a>一种现有灭境界者。<a id="a-29"></a>阿罗耶识因二境生。<a id="a-2A"></a>一者在内持事故。<a id="a-2B"></a>二者在外持器。<a id="a-2C"></a>不能分别诸相貌故。<a id="a-2D"></a>此内持者。<a id="a-2E"></a>执着邪我见习势力。<a id="a-2F"></a>与根色俱时而执持者即为境界。<a id="a-2G"></a>此欲色界有。<a id="a-2H"></a>无色界中唯有执着邪我见习势力。<a id="a-2I"></a>二者在外持器不分像貌者。<a id="a-2J"></a>在内为阿罗耶识所持即持外界。<a id="a-2K"></a>譬灯持炷油在于内而有外照。<a id="a-2L"></a>阿罗耶识事内外亦尔。<a id="a-2M"></a>此境界者甚深妙细。<a id="a-2N"></a>若以世中多闻智人。<a id="a-2O"></a>亦不能了此境。<a id="a-2P"></a>是恒而有异。<a id="a-2Q"></a>云何无异。<a id="a-2R"></a>从初一念来被持境。<a id="a-2S"></a>乃至于死生一味事。<a id="a-2T"></a>阿罗耶识于境界中念念生灭。<a id="a-2U"></a>在欲界中取境微小。<a id="a-2V"></a>于色界中取境广大。<a id="a-2W"></a>于无色界无量空处无量识处取无量境。<a id="a-2X"></a>于无所有处取微细境。<a id="a-2Y"></a>于非有想非无想取境甚深微妙。<a id="a-2Z"></a>此两境故。<a id="a-2a"></a>微妙故。<a id="a-2b"></a>一味故。<a id="a-2c"></a>念念灭故。<a id="a-2d"></a>微小境故。<a id="a-2e"></a>广大境故。<a id="a-2f"></a>无量境故。<a id="a-2g"></a>微细境故。<a id="a-2h"></a>甚深微妙境故。<a id="a-2i"></a>知有阿罗耶识事。<a id="a-2j"></a>相赖起者。<a id="a-2k"></a>阿罗耶识与五心数法相赖得生。<a id="a-2l"></a>思触受想及于作意。<a id="a-2m"></a>此五大地。<a id="a-2n"></a>是报所摄五法微细。<a id="a-2o"></a>世中智人所不能了。<a id="a-2p"></a>同缘一境无有别异。<a id="a-2q"></a>共不苦不乐无记受俱。<a id="a-2r"></a>余四亦尔。<a id="a-2s"></a>大地心数法相赖故。<a id="a-2t"></a>同报相赖故。<a id="a-2u"></a>微细相赖故。<a id="a-2v"></a>同缘一境故。<a id="a-2w"></a>非苦非乐相赖故。<a id="a-2x"></a>无记相赖故。<a id="a-2y"></a>知有阿罗耶识相赖而起。<a id="a-2z"></a>更互为因缘者。<a id="a-30"></a>阿罗耶识与余诸识互为因缘。<a id="a-31"></a>此义有二。<a id="a-32"></a>一者种本。<a id="a-33"></a>二者依托。<a id="a-34"></a>云何种本。<a id="a-35"></a>诸善不善无记等识。<a id="a-36"></a>皆因阿罗耶识以为种本。<a id="a-37"></a>依托者。<a id="a-38"></a>阿罗耶识持诸色根五识得生。<a id="a-39"></a>不持不生。<a id="a-3A"></a>有阿罗耶识时意识得生六识。<a id="a-3B"></a>二事为阿罗耶识更互因缘。<a id="a-3C"></a>一者现转增长种本。<a id="a-3D"></a>二者未来欲生之时令受报故。<a id="a-3E"></a>增长种本者。<a id="a-3F"></a>诸识生善不善无记念念熏修。<a id="a-3G"></a>阿罗耶识亦复如是。<a id="a-3H"></a>所以者何。<a id="a-3I"></a>后生诸识渐增长善恶转胜。<a id="a-3J"></a>令受报者。<a id="a-3K"></a>有识于善不善有力者。<a id="a-3L"></a>未来世令阿罗耶识受果报。<a id="a-3M"></a>种本故。<a id="a-3N"></a>依托故。<a id="a-3O"></a>能增长故。<a id="a-3P"></a>令受报故。<a id="a-3Q"></a>知有阿罗耶识与诸识互为作因缘。<a id="a-3R"></a>得共相应生者。<a id="a-3S"></a>阿罗耶识或共一识相应得生。<a id="a-3T"></a>如说于心心有我见憍慢为相。<a id="a-3U"></a>于有意识于无意识阿罗耶识恒相应生。<a id="a-3V"></a>此我慢心取阿罗耶识为境。<a id="a-3W"></a>言是我言有我为相。<a id="a-3X"></a>或二识俱生。<a id="a-3Y"></a>谓于意识。<a id="a-3Z"></a>或三识共生。<a id="a-3a"></a>谓于意意识。<a id="a-3b"></a>于五识中随取一识。<a id="a-3c"></a>或四识相应生。<a id="a-3d"></a>于五识取二识。<a id="a-3e"></a>乃至于五六七识共生。<a id="a-3f"></a>六尘现在前故。<a id="a-3g"></a>此意识依心得立。<a id="a-3h"></a>因心未灭之时意识不解缚故。<a id="a-3i"></a>因心若灭意识则解。<a id="a-3j"></a>意识有二境界。<a id="a-3k"></a>他尘境界。<a id="a-3l"></a>自尘境界。<a id="a-3m"></a>他尘者。<a id="a-3n"></a>谓取五识尘为境。<a id="a-3o"></a>自境界者。<a id="a-3p"></a>谓取于法。<a id="a-3q"></a>而此意识于余七识有异义故。<a id="a-3r"></a>阿罗耶识与六识三受相应共生。<a id="a-3s"></a>谓苦乐不苦不乐。<a id="a-3t"></a>于欲界人天畜生饿鬼少分有三受。<a id="a-3u"></a>与自不苦不乐受共生地狱道。<a id="a-3v"></a>苦受不离。<a id="a-3w"></a>托阿罗耶受共生。<a id="a-3x"></a>三禅地。<a id="a-3y"></a>唯有乐受托阿罗耶识受共生。<a id="a-3z"></a>四禅乃至非想非非想地。<a id="a-40"></a>唯有不苦不乐受托阿罗耶识受共生。<a id="a-41"></a>如是六识中善不善无记法与阿罗耶识相应共生。<a id="a-42"></a>又阿罗耶识与诸识相应共生。<a id="a-43"></a>与客三受客善不善无记诸识相应得生。<a id="a-44"></a>不得相杂。<a id="a-45"></a>何以故。<a id="a-46"></a>不同境界生故。<a id="a-47"></a>犹如眼识俱生不与眼杂。<a id="a-48"></a>阿罗耶识与诸识俱生不得相杂亦复如是。<a id="a-49"></a>如诸心数同是心法。<a id="a-4A"></a>有种种相相应俱生。<a id="a-4B"></a>无有妨碍阿罗耶识而与七识相应俱生。<a id="a-4C"></a>亦复如是譬如流水与波俱生。<a id="a-4D"></a>无有妨碍。<a id="a-4E"></a>又如明镜诸像俱生不相妨碍。<a id="a-4F"></a>于阿罗耶识而与诸识相应得生。<a id="a-4G"></a>无有妨碍亦复如是。<a id="a-4H"></a>复如眼识。<a id="a-4I"></a>或取一色一种一相。<a id="a-4J"></a>或取多色多种多相。<a id="a-4K"></a>耳识于声。<a id="a-4L"></a>鼻识于香。<a id="a-4M"></a>舌识于味。<a id="a-4N"></a>身识于触。<a id="a-4O"></a>亦复如是。<a id="a-4P"></a>意识遍取种种诸相无有妨碍。<a id="a-4Q"></a>分别六识其义如此。<a id="a-4R"></a>心界于前已说至于灭时与四烦恼共相杂生。<a id="a-4S"></a>我见憍慢我欲无明。<a id="a-4T"></a>此四烦恼于定不定地。<a id="a-4U"></a>于善不善无记法中。<a id="a-4V"></a>无有妨碍。<a id="a-4W"></a>即是秽污无记之法。<a id="a-4X"></a>是故阿罗耶识而与诸识相应生故。<a id="a-4Y"></a>复与三受相应生故。<a id="a-4Z"></a>亦与善等相应生故。<a id="a-4a"></a>以是义故。<a id="a-4b"></a>是故知有阿罗耶识相应共生。<a id="a-4c"></a>与烦恼俱灭者。<a id="a-4d"></a>阿罗耶识即是一切烦恼根本。<a id="a-4e"></a>云何知耶。<a id="a-4f"></a>能起众生世间根本。<a id="a-4g"></a>能生五根及于六识。<a id="a-4h"></a>亦起国土世界根本一切业起诸因缘故。<a id="a-4i"></a>亦是交互牵报根本。<a id="a-4j"></a>云何知耶。<a id="a-4k"></a>无有见他众生不生三受。<a id="a-4l"></a>是故佛说众生递互为增上缘。<a id="a-4m"></a>是以阿罗耶识为一切本。<a id="a-4n"></a>现在世中是苦谛体。<a id="a-4o"></a>未来世中能生集谛。<a id="a-4p"></a>是为一切烦恼根本。<a id="a-4q"></a>问曰。<a id="a-4r"></a>若言阿罗耶识为一切法而作根本。<a id="a-4s"></a>解脱分善通达分善。<a id="a-4t"></a>是诸善根以此与集谛应有妨碍。<a id="a-4u"></a>答曰。<a id="a-4v"></a>阿罗耶识不为达分诸善根本。<a id="a-4w"></a>世间诸善得增长。<a id="a-4x"></a>达分善根转更明胜。<a id="a-4y"></a>达分善根转明胜故。<a id="a-4z"></a>世间诸善得报亦胜。<a id="a-50"></a>世尊依阿罗耶识为一切种本。<a id="a-51"></a>故说此言。<a id="a-52"></a>谓眼界色界眼识界。<a id="a-53"></a>乃至意界法界意识界。<a id="a-54"></a>阿罗耶识中有种种性故。<a id="a-55"></a>故说种本积聚譬喻。<a id="a-56"></a>如是阿罗耶识而是一切烦恼根本。<a id="a-57"></a>修善法故此识则灭。<a id="a-58"></a>言修善者。<a id="a-59"></a>诸凡夫人起善思惟。<a id="a-5A"></a>而取诸识以为境界。<a id="a-5B"></a>进行安心初观诸谛。<a id="a-5C"></a>若证四谛得眼智明慧。<a id="a-5D"></a>则能破坏阿罗耶识。<a id="a-5E"></a>未见四谛则不能破。<a id="a-5F"></a>何时能见阿罗耶识。<a id="a-5G"></a>如是进行。<a id="a-5H"></a>若诸声闻入不退地。<a id="a-5I"></a>又诸菩萨入不退地。<a id="a-5J"></a>得通达法界则能得见。<a id="a-5K"></a>于此识中即见一切诸烦恼聚。<a id="a-5L"></a>于内于外即见己身为烦恼缚。<a id="a-5M"></a>于内见身而为三界粗恶烦恼诸苦所缚。<a id="a-5N"></a>一切行种烦恼摄者。<a id="a-5O"></a>聚在阿罗耶识中得真如境智。<a id="a-5P"></a>增上行故。<a id="a-5Q"></a>修习行故。<a id="a-5R"></a>断阿罗耶识即转凡夫性。<a id="a-5S"></a>舍凡夫法阿罗耶识灭。<a id="a-5T"></a>此识灭故一切烦恼灭。<a id="a-5U"></a>阿罗耶识对治故。<a id="a-5V"></a>证阿摩罗识。<a id="a-5W"></a>阿罗耶识是无常。<a id="a-5X"></a>是有漏法。<a id="a-5Y"></a>阿摩罗识是常。<a id="a-5Z"></a>是无漏法。<a id="a-5a"></a>得真如境道故证阿摩罗识。<a id="a-5b"></a>阿罗耶识为粗恶苦果之所追逐。<a id="a-5c"></a>阿摩罗识无有一切粗恶苦果。<a id="a-5d"></a>阿罗耶识而是一切烦恼根本。<a id="a-5e"></a>不为圣道而作根本。<a id="a-5f"></a>阿摩罗识亦复不为烦恼根本。<a id="a-5g"></a>但为圣道得道得作根本。<a id="a-5h"></a>阿摩罗识作圣道依因。<a id="a-5i"></a>不作生因。<a id="a-5j"></a>阿罗耶识于善无记不得自在。<a id="a-5k"></a>阿罗耶识灭时有异相貌。<a id="a-5l"></a>谓来世烦恼不善因灭。<a id="a-5m"></a>以因灭故则于来世五盛阴苦不复得生。<a id="a-5n"></a>现在世中一切烦恼恶因灭故。<a id="a-5o"></a>则凡夫阴灭。<a id="a-5p"></a>此身自在即便如化。<a id="a-5q"></a>舍离一切粗恶果报。<a id="a-5r"></a>得阿摩罗识之因缘故。<a id="a-5s"></a>此身寿命便得自在。<a id="a-5t"></a>寿命因缘能灭于身。<a id="a-5u"></a>亦能断命。<a id="a-5v"></a>尽灭无余。<a id="a-5w"></a>一切诸受皆得清净。<a id="a-5x"></a>乃至如经广说。<a id="a-5y"></a>一切烦恼相故。<a id="a-5z"></a>入通达分故。<a id="a-60"></a>修善思惟故。<a id="a-61"></a>证阿摩罗识。<a id="a-62"></a>故知阿罗耶识与烦恼俱灭。<a id="a-63"></a>如是分别真实解释心意识义。<a id="a-64"></a>因此解释心意识故。<a id="a-65"></a>于三界中得知一切烦恼之法诸清净法。<a id="a-66"></a>余处所说心意识者。<a id="a-67"></a>为欲教化诸众生故。<a id="a-68"></a>为诸众生未有深智易生信解。<a id="a-69"></a>但说六识。<a id="a-6A"></a>问曰。<a id="a-6B"></a>有人有阿罗耶识有六识不。<a id="a-6C"></a>有人有六识无阿罗耶识不。<a id="a-6D"></a>答曰。<a id="a-6E"></a>此有四句。<a id="a-6F"></a>一者如人无心眠时。<a id="a-6G"></a>迷闷心时。<a id="a-6H"></a>入无想定。<a id="a-6I"></a>生无想天。<a id="a-6J"></a>阿那含人入灭尽定。<a id="a-6K"></a>此五种人。<a id="a-6L"></a>有阿罗耶识则无六识。<a id="a-6M"></a>二者阿罗汉。<a id="a-6N"></a>及辟支佛。<a id="a-6O"></a>不退菩萨。<a id="a-6P"></a>如来世尊。<a id="a-6Q"></a>此四种人。<a id="a-6R"></a>以有心处有于六识无阿罗耶识。<a id="a-6S"></a>三者凡夫之人。<a id="a-6T"></a>须陀洹。<a id="a-6U"></a>斯陀含。<a id="a-6V"></a>阿那含。<a id="a-6W"></a>以有心处有六识有阿罗耶识。<a id="a-6X"></a>四者诸阿罗汉。<a id="a-6Y"></a>及辟支佛。<a id="a-6Z"></a>菩萨。<a id="a-6a"></a>世尊。<a id="a-6b"></a>入灭尽定。<a id="a-6c"></a>又世尊入无余涅槃。<a id="a-6d"></a>无阿罗耶亦无六识。<a id="a-6e"></a>一切内外法各有定性。<a id="a-6f"></a>于相不动。<a id="a-6g"></a>何故从十八界唯说六识。<a id="a-6h"></a>有定性故。<a id="a-6i"></a>所余诸界是根是尘是伴侣故。<a id="a-6j"></a>此诸识等日夜牟诟罗罗婆刹那过故。<a id="a-6k"></a>种种因缘眼等诸根色等诸尘。<a id="a-6l"></a>心数为伴种种缘生。<a id="a-6m"></a>随所生处得名不同。<a id="a-6n"></a>如火烧物随所烧处得种种名。<a id="a-6o"></a>谓草火木火粪火。<a id="a-6p"></a>因眼因色随识得生。<a id="a-6q"></a>皆名眼识。<a id="a-6r"></a>乃至心识亦复如是。<a id="a-6s"></a>眼等诸界从始至终。<a id="a-6t"></a>皆是果报无记。<a id="a-6u"></a>有异相识则不尔。<a id="a-6v"></a>是故分别识界不明余界。<a id="a-6w"></a>若有比丘欲知识聚修习此行令心清净多种相貌能了心者。<a id="a-6x"></a>略说有三。<a id="a-6y"></a>乐着烦恼故。<a id="a-6z"></a>染心为过故。<a id="a-70"></a>断惑方便故。<a id="a-71"></a>云何比丘知于烦恼。<a id="a-72"></a>作是思惟。<a id="a-73"></a>此心久来乐着烦恼。<a id="a-74"></a>乐烦恼故纵复拔心。<a id="a-75"></a>置无欲处为欲所牵。<a id="a-76"></a>不乐暂住速疾退还。<a id="a-77"></a>更入欲处。<a id="a-78"></a>如是贪欲处。<a id="a-79"></a>嗔恚处。<a id="a-7A"></a>愚痴处。<a id="a-7B"></a>睡眠处。<a id="a-7C"></a>乃至放逸之处。<a id="a-7D"></a>纵复拔心置无放逸处。<a id="a-7E"></a>速疾退还入放逸处。<a id="a-7F"></a>亦复如是。<a id="a-7G"></a>如是比丘知于烦恼。<a id="a-7H"></a>云何当知染心为过。<a id="a-7I"></a>此心有染。<a id="a-7J"></a>其既自损亦复损他。<a id="a-7K"></a>现世起恶。<a id="a-7L"></a>来世亦尔。<a id="a-7M"></a>从其所作忧悲苦恼诸恶因缘乃至放逸有过患故。<a id="a-7N"></a>受种种苦亦复如是。<a id="a-7O"></a>知于自心有诸过患。<a id="a-7P"></a>云何当知断惑方便。<a id="a-7Q"></a>知于自心有如是过忧悲苦恼。<a id="a-7R"></a>我今不应随如是心受诸苦恼。<a id="a-7S"></a>应制自心随逐于我我不逐心。<a id="a-7T"></a>如是思量知心有欲。<a id="a-7U"></a>拔有欲心置无欲处。<a id="a-7V"></a>即令自心见于福利。<a id="a-7W"></a>乃至拔放逸心亦复如是。<a id="a-7X"></a>如是修行积习善根。<a id="a-7Y"></a>是时此心无更余缘。<a id="a-7Z"></a>于诸善法修习增长而得安住。<a id="a-7a"></a>憎恶烦恼见先过患。<a id="a-7b"></a>是故比丘修心清净。<a id="a-7c"></a>已知乐着烦恼故。<a id="a-7d"></a>已知染心过患故。<a id="a-7e"></a>已知断惑方便故。<a id="a-7f"></a>即得速证无上清净无漏之心。<a id="a-7g"></a>又别知心亦说转心。<a id="a-7h"></a>谓为假名。<a id="a-7i"></a>又别知心亦说转心。<a id="a-7j"></a>谓为他因。<a id="a-7k"></a>所治心善有二功德。<a id="a-7l"></a>得功德得果之时。<a id="a-7m"></a>心则快乐。<a id="a-7n"></a>修习善法自在无碍。<a id="a-7o"></a>有三种失染浊于心。<a id="a-7p"></a>一者不正思惟。<a id="a-7q"></a>二者结使未断。<a id="a-7r"></a>三者现起烦恼。<a id="a-7s"></a>比丘有三处住。<a id="a-7t"></a>因于六行能受佛教。<a id="a-7u"></a>云何三处。<a id="a-7v"></a>一者住于解脱。<a id="a-7w"></a>二者住解脱门。<a id="a-7x"></a>三者住解脱至。<a id="a-7y"></a>因缘法因于六行。<a id="a-7z"></a>一者无有异行。<a id="a-80"></a>二者摄心一处。<a id="a-81"></a>三者善根得生。<a id="a-82"></a>四者思度见谛不尝余味。<a id="a-83"></a>五者无增上慢。<a id="a-84"></a>六者正用信施。<a id="a-85"></a>施有二种。<a id="a-86"></a>一受者施。<a id="a-87"></a>二施者施。<a id="a-88"></a>施果亦二。<a id="a-89"></a>一大富果报。<a id="a-8A"></a>二庆悦果报。<a id="a-8B"></a>为应来就故。<a id="a-8C"></a>何者为应来就为未来法。<a id="a-8D"></a>无以未有故。<a id="a-8E"></a>如是应生行相。<a id="a-8F"></a>云何得住。<a id="a-8G"></a>若未来法有行相生。<a id="a-8H"></a>若度故生。<a id="a-8I"></a>从未来已度于现在。<a id="a-8J"></a>终此生彼从未来世终者现世受生。<a id="a-8K"></a>因未来法现世法生。<a id="a-8L"></a>如是住者无有变异。<a id="a-8M"></a>因未来法余现法生。<a id="a-8N"></a>于未来世现世诸法。<a id="a-8O"></a>而未来世现世诸法而未有业。<a id="a-8P"></a>于现世中即有事生。<a id="a-8Q"></a>已生具相。<a id="a-8R"></a>于未来世未有具相。<a id="a-8S"></a>于现世中具相而生。<a id="a-8T"></a>若异相生。<a id="a-8U"></a>于未来世因未来性故。<a id="a-8V"></a>因因性故。<a id="a-8W"></a>此两性故。<a id="a-8X"></a>已生异相于现世中现世性故。<a id="a-8Y"></a>以果性故。<a id="a-8Z"></a>异相而生。<a id="a-8a"></a>以此六种未来世法无义得生。<a id="a-8b"></a>何以故。<a id="a-8c"></a>其未有处从于此处度于彼处。<a id="a-8d"></a>无有是义。<a id="a-8e"></a>既自未生岂容有没。<a id="a-8f"></a>诸现世法若因未来法。<a id="a-8g"></a>现世法生未来诸法。<a id="a-8h"></a>不应未生一切诸法。<a id="a-8i"></a>无有动相。<a id="a-8j"></a>离自相故。<a id="a-8k"></a>无有别业。<a id="a-8l"></a>未来现在若同有相。<a id="a-8m"></a>现世中法独偏有业。<a id="a-8n"></a>无有是处。<a id="a-8o"></a>唯业未生而今得生。<a id="a-8p"></a>诸行不尔。<a id="a-8q"></a>如佛正说诸行无常是说则破。<a id="a-8r"></a>今演业无常。<a id="a-8s"></a>若如汝说诸行应常。<a id="a-8t"></a>僧佉所云。<a id="a-8u"></a>是法未有无义得生。<a id="a-8v"></a>已生诸法无义得灭。<a id="a-8w"></a>此说应是。<a id="a-8x"></a>如佛所说。<a id="a-8y"></a>是法未生应即受生。<a id="a-8z"></a>生已应灭。<a id="a-90"></a>若如汝说。<a id="a-91"></a>此义应非。<a id="a-92"></a>以此诸法若同一相。<a id="a-93"></a>云何分别。<a id="a-94"></a>若可分别。<a id="a-95"></a>是则无穷未生得生。<a id="a-96"></a>岂有于相未来法性从色等相应。<a id="a-97"></a>无别异果。<a id="a-98"></a>未来者以即未有。<a id="a-99"></a>现世法者言即是果。<a id="a-9A"></a>无有此义。<a id="a-9B"></a>为应成就故。<a id="a-9C"></a>有此实说可为证信。<a id="a-9D"></a>未来诸法未有行相。<a id="a-9E"></a>言未有者而即得生。<a id="a-9F"></a>如未来法过去亦然。<a id="a-9G"></a>何者过去行法。<a id="a-9H"></a>是灭相者从生已过。<a id="a-9I"></a>何者现在行法。<a id="a-9J"></a>是未灭相。<a id="a-9K"></a>从生未过唯生时住。<a id="a-9L"></a>何者未来行法。<a id="a-9M"></a>乃现有因。<a id="a-9N"></a>未生自相未受己身。<a id="a-9O"></a>问曰。<a id="a-9P"></a>未来诸法既本无有能得受生。<a id="a-9Q"></a>虚空华等石女兔角云何不生。<a id="a-9R"></a>答曰。<a id="a-9S"></a>此无生因未来行法有正生因。<a id="a-9T"></a>问曰。<a id="a-9U"></a>若未来法有正生因。<a id="a-9V"></a>何故不得一时俱生。<a id="a-9W"></a>答曰。<a id="a-9X"></a>乃有生因待缘不同。<a id="a-9Y"></a>是诸行法有近缘者因即能生。<a id="a-9Z"></a>是故不俱。<a id="a-9a"></a>何者因缘。<a id="a-9b"></a>佛说有四。<a id="a-9c"></a>一者因缘。<a id="a-9d"></a>二者次第。<a id="a-9e"></a>三者缘缘。<a id="a-9f"></a>四者增上。<a id="a-9g"></a>初一亦因亦缘。<a id="a-9h"></a>余三但缘非因。<a id="a-9i"></a>何者因缘。<a id="a-9j"></a>根有色者。<a id="a-9k"></a>有依者是。<a id="a-9l"></a>以是识者此二种法为一切种一切色根种一切色法种一切心心法种。<a id="a-9m"></a>悉依色根亦依于识。<a id="a-9n"></a>除四大色。<a id="a-9o"></a>此四大色有二种依。<a id="a-9p"></a>一四大种。<a id="a-9q"></a>二十一种。<a id="a-9r"></a>是种相续依于诸法所说者即是因缘。<a id="a-9s"></a>若有色根心心法种而不依耶。<a id="a-9t"></a>若入灭定入无想定生无想天。<a id="a-9u"></a>未来世识不应更生会当有生。<a id="a-9v"></a>是故色根心心法因。<a id="a-9w"></a>若有此识不随色种。<a id="a-9x"></a>诸凡夫人生无色界。<a id="a-9y"></a>寿命尽故。<a id="a-9z"></a>以业尽故。<a id="a-A0"></a>从彼没已来生下界。<a id="a-A1"></a>此色无种不应更生。<a id="a-A2"></a>会应更生。<a id="a-A3"></a>是故诸识是色根本。<a id="a-A4"></a>从世俗道入初禅定生初禅地。<a id="a-A5"></a>欲界不净及诸净法已破。<a id="a-A6"></a>种本未悉断除。<a id="a-A7"></a>何以故。<a id="a-A8"></a>从初禅定后更退还起不净法。<a id="a-A9"></a>从初禅处退生欲界。<a id="a-AA"></a>断有四种。<a id="a-AB"></a>一者避断。<a id="a-AC"></a>二者坏断。<a id="a-AD"></a>三者定断。<a id="a-AE"></a>四者本永拔断。<a id="a-AF"></a>何者避断。<a id="a-AG"></a>如有一人着于欲乐。<a id="a-AH"></a>为断欲故受离欲戒。<a id="a-AI"></a>坚持不犯令得增长。<a id="a-AJ"></a>以增长故不复着欲。<a id="a-AK"></a>欲因烦恼不更得生。<a id="a-AL"></a>是名避断。<a id="a-AM"></a>何者坏断。<a id="a-AN"></a>犹如一人有过失想及不净想青瘀等想。<a id="a-AO"></a>及善思惟即坏贪欲。<a id="a-AP"></a>未尽欲者不随于欲。<a id="a-AQ"></a>于尘境界心不贪着。<a id="a-AR"></a>是名坏断。<a id="a-AS"></a>何者定断。<a id="a-AT"></a>犹如一人随世俗道离于欲染。<a id="a-AU"></a>及离色染得证寂定持心相续。<a id="a-AV"></a>于欲及色不复更着。<a id="a-AW"></a>是名定断。<a id="a-AX"></a>何者本永拔断。<a id="a-AY"></a>犹如圣人修出世道。<a id="a-AZ"></a>离三界染而即得证。<a id="a-Aa"></a>于三界中诸烦恼本不复得生。<a id="a-Ab"></a>何以故。<a id="a-Ac"></a>于现世中已证无欲毕竟不退。<a id="a-Ad"></a>已生上界决不更退还生下界。<a id="a-Ae"></a>譬如稻麦及诸种子。<a id="a-Af"></a>种虚空中及干燥地。<a id="a-Ag"></a>永不得生非不是种。<a id="a-Ah"></a>若火焚之皆悉燋灭。<a id="a-Ai"></a>失于种相诸烦恼本。<a id="a-Aj"></a>于断于灭亦复如是。<a id="a-Ak"></a>圣人若入无余涅槃。<a id="a-Al"></a>是善无记种本悉伏。<a id="a-Am"></a>问曰。<a id="a-An"></a>若言是伏而不都灭何不生报答曰。<a id="a-Ao"></a>已断不善种本。<a id="a-Ap"></a>于未来世不能生报亦不自生。<a id="a-Aq"></a>是名本永拔断。<a id="a-Ar"></a>具缚人者。<a id="a-As"></a>是心有生有苦有乐不苦不乐。<a id="a-At"></a>此一切心为三种本。<a id="a-Au"></a>善与不善无记等法。<a id="a-Av"></a>亦为种本。<a id="a-Aw"></a>诸学人者有世善心及染污无记修道断惑以为种本。<a id="a-Ax"></a>世善心等复为余法而作根本。<a id="a-Ay"></a>无学人者。<a id="a-Az"></a>断惑已尽有世善心。<a id="a-B0"></a>若属世间若出世间及无记者。<a id="a-B1"></a>以一切诸烦恼惑不作根本。<a id="a-B2"></a>一切善法及无记法即为根本。<a id="a-B3"></a>如是分别诸法根本。<a id="a-B4"></a>是处不说阿罗耶识。<a id="a-B5"></a>有处说者诸世俗法阿罗耶识悉为根本。<a id="a-B6"></a>一切诸法出世间者无断道法阿摩罗识以为种本。<a id="a-B7"></a>如佛所说。<a id="a-B8"></a>比丘。<a id="a-B9"></a>诸阿罗汉为学心法依于四禅现安乐住亦从此心。<a id="a-BA"></a>我说退堕还一一处。<a id="a-BB"></a>问曰。<a id="a-BC"></a>若如此者。<a id="a-BD"></a>诸阿罗汉永断烦恼。<a id="a-BE"></a>云何下地烦恼更生。<a id="a-BF"></a>若不更生。<a id="a-BG"></a>云何退堕。<a id="a-BH"></a>答曰。<a id="a-BI"></a>退有二种一者失退。<a id="a-BJ"></a>二者住退。<a id="a-BK"></a>失退者是凡夫人。<a id="a-BL"></a>住退者通于凡圣。<a id="a-BM"></a>依世俗道烦恼已离。<a id="a-BN"></a>后复更起名退失退亦住退退。<a id="a-BO"></a>依出世道烦恼已断。<a id="a-BP"></a>心著作务不作心故。<a id="a-BQ"></a>以此中间不能更起现安乐住。<a id="a-BR"></a>如前后亦如是。<a id="a-BS"></a>亦不更起下地诸惑。<a id="a-BT"></a>此住处退非退失退。<a id="a-BU"></a>诸阿罗汉一切惑尽。<a id="a-BV"></a>若不善法未断种本。<a id="a-BW"></a>云何罗汉心善解脱诸漏已尽。<a id="a-BX"></a>若不善法种本已断。<a id="a-BY"></a>云何罗汉于心相续不正思惟。<a id="a-BZ"></a>岂复更生云何诸惑而得生耶。<a id="a-Ba"></a>是故依出世道已断惑。<a id="a-Bb"></a>尽知无退失。<a id="a-Bc"></a>已说因缘复有二种。<a id="a-Bd"></a>一者生因。<a id="a-Be"></a>二方便因。<a id="a-Bf"></a>次第缘者。<a id="a-Bg"></a>诸心数法以从次第余法得生。<a id="a-Bh"></a>此心数法为生者缘。<a id="a-Bi"></a>一是识为识作次第缘。<a id="a-Bj"></a>亦名为意。<a id="a-Bk"></a>亦名意入。<a id="a-Bl"></a>亦名心界。<a id="a-Bm"></a>是次第缘复有二种。<a id="a-Bn"></a>一者已灭。<a id="a-Bo"></a>二者移处。<a id="a-Bp"></a>缘缘者此五种识色等诸尘是其缘缘。<a id="a-Bq"></a>复于心识内外诸入即是缘缘。<a id="a-Br"></a>是说缘缘。<a id="a-Bs"></a>亦有二种。<a id="a-Bt"></a>一者猗证。<a id="a-Bu"></a>二不猗证。<a id="a-Bv"></a>增上缘者。<a id="a-Bw"></a>眼等内入俱时生者。<a id="a-Bx"></a>与眼识等为增上缘。<a id="a-By"></a>能使心作。<a id="a-Bz"></a>于境界中若俱时生。<a id="a-C0"></a>心心数法更互为缘。<a id="a-C1"></a>过去所造善不善业。<a id="a-C2"></a>于未来世如意不如意所生果报为增上缘。<a id="a-C3"></a>田水粪等为诸种子作增上缘。<a id="a-C4"></a>世间工巧及诸杂业。<a id="a-C5"></a>此等诸智为增上缘。<a id="a-C6"></a>是增上缘复有二种。<a id="a-C7"></a>一者不离。<a id="a-C8"></a>二者有空。<a id="a-C9"></a>此因缘者。<a id="a-CA"></a>能生者是。<a id="a-CB"></a>所余缘者唯能增长。<a id="a-CC"></a>以是行缘俱时同至。<a id="a-CD"></a>是行种本能生诸行。<a id="a-CE"></a>是故诸行不俱时生。<a id="a-CF"></a>以依四缘了知十因。<a id="a-CG"></a>如菩萨地。<a id="a-CH"></a>如佛所说。<a id="a-CI"></a>缘过去行而心得生。<a id="a-CJ"></a>缘未来行亦生于心。<a id="a-CK"></a>若过去行及未来无。<a id="a-CL"></a>何法为心而作境界。<a id="a-CM"></a>言因此境佛说生心。<a id="a-CN"></a>以是此心即无为境。<a id="a-CO"></a>问曰。<a id="a-CP"></a>若心境无。<a id="a-CQ"></a>是佛所说。<a id="a-CR"></a>正分明者。<a id="a-CS"></a>因双双对诸识得生。<a id="a-CT"></a>双双对者。<a id="a-CU"></a>眼色耳声乃至心法。<a id="a-CV"></a>此正佛说。<a id="a-CW"></a>云何不妨。<a id="a-CX"></a>答曰。<a id="a-CY"></a>此是法尘不为五识而作境界。<a id="a-CZ"></a>佛说。<a id="a-Ca"></a>是尘即名为法缘心缘法。<a id="a-Cb"></a>夫言心识以方便生。<a id="a-Cc"></a>佛说此义复何所为。<a id="a-Cd"></a>以此心识不取过去识以为境界。<a id="a-Ce"></a>亦不取未来诸识为境。<a id="a-Cf"></a>去来诸识法尘不摄。<a id="a-Cg"></a>若有法者有法相聚。<a id="a-Ch"></a>若无法者无法相聚。<a id="a-Ci"></a>以此心识随有法者有法义取。<a id="a-Cj"></a>随无义者无义法取。<a id="a-Ck"></a>以是义故。<a id="a-Cl"></a>信知诸识无者为境。<a id="a-Cm"></a>若以此识不取有无二种境界。<a id="a-Cn"></a>即不能取一切法义。<a id="a-Co"></a>若有说言。<a id="a-Cp"></a>心识不取有无为境。<a id="a-Cq"></a>是人即妨悉檀多义。<a id="a-Cr"></a>问曰。<a id="a-Cs"></a>此识若取无法为境。<a id="a-Ct"></a>识亦应无。<a id="a-Cu"></a>答曰。<a id="a-Cv"></a>去来故无识。<a id="a-Cw"></a>现在故有。<a id="a-Cx"></a>问曰。<a id="a-Cy"></a>眼识不得取无为境。<a id="a-Cz"></a>心识云何能取无耶。<a id="a-D0"></a>答曰。<a id="a-D1"></a>三世境故。<a id="a-D2"></a>复应广说有五种义。<a id="a-D3"></a>以现心识取无为境。<a id="a-D4"></a>如佛所说。<a id="a-D5"></a>离内外入无有我义。<a id="a-D6"></a>是我无者非有为法非无为法。<a id="a-D7"></a>以是诸识是取无我为境界者。<a id="a-D8"></a>于有智人知总相法则无不信。<a id="a-D9"></a>此是一义。<a id="a-DA"></a>色香味触。<a id="a-DB"></a>离此四尘了不能得。<a id="a-DC"></a>殿堂辇舆饮食衣服及余众具殿堂等法。<a id="a-DD"></a>是其所无。<a id="a-DE"></a>非有为法非无为法。<a id="a-DF"></a>以是诸识取无殿等为境界者。<a id="a-DG"></a>于有智人知总相法则无不信。<a id="a-DH"></a>此是二义。<a id="a-DI"></a>是诸邪见诽谤一切。<a id="a-DJ"></a>无因无果无缚无解。<a id="a-DK"></a>是诸法无。<a id="a-DL"></a>若随义理有此诸法。<a id="a-DM"></a>则非邪见。<a id="a-DN"></a>此实都无。<a id="a-DO"></a>于邪见人取无为境无不生识。<a id="a-DP"></a>此是三义。<a id="a-DQ"></a>复于诸行无有常住。<a id="a-DR"></a>此无常住亦非有为亦非无为。<a id="a-DS"></a>而此诸识亦非不取无常为境。<a id="a-DT"></a>于有智人知总相法非不生识常无境识。<a id="a-DU"></a>若不得生于一切行不见于常无有义者。<a id="a-DV"></a>依正智慧则不生厌。<a id="a-DW"></a>无染亦尔。<a id="a-DX"></a>亦无解脱不得涅槃。<a id="a-DY"></a>若以此义一切众生诸烦恼惑永缚不脱。<a id="a-DZ"></a>此是四义。<a id="a-Da"></a>诸未来行未有生义岂容言灭。<a id="a-Db"></a>然诸圣人于未来行亦无不观生灭之义。<a id="a-Dc"></a>此是五义。<a id="a-Dd"></a>以是义故。<a id="a-De"></a>定知诸识取无为境。<a id="a-Df"></a>如佛所说。<a id="a-Dg"></a>若过去业了无有者。<a id="a-Dh"></a>则无有苦受乐受。<a id="a-Di"></a>此义何谓。<a id="a-Dj"></a>于过去生已作已灭善不善业。<a id="a-Dk"></a>为未来世受爱不爱果。<a id="a-Dl"></a>是行相续业种所生。<a id="a-Dm"></a>为此义故。<a id="a-Dn"></a>如佛所说。<a id="a-Do"></a>有过去业复有二义。<a id="a-Dp"></a>是诸人说不正因者。<a id="a-Dq"></a>遮其执故。<a id="a-Dr"></a>其有说言。<a id="a-Ds"></a>有自在天梵释诸天自性神我时节微尘。<a id="a-Dt"></a>言因此法众生苦乐皆悉得生。<a id="a-Du"></a>复为诸人说无因者。<a id="a-Dv"></a>为遮其执故。<a id="a-Dw"></a>有众多人。<a id="a-Dx"></a>说言无因亦说无缘。<a id="a-Dy"></a>为诸众生有净不净。<a id="a-Dz"></a>不从因缘木石等物。<a id="a-E0"></a>或有尊重或有轻慢。<a id="a-E1"></a>现此事故。<a id="a-E2"></a>是故佛说有过去行。<a id="a-E3"></a>诸贤圣人不着此处。<a id="a-E4"></a>安乐而住此说何义。<a id="a-E5"></a>过去诸行生果故有。<a id="a-E6"></a>未来诸行为因故有。<a id="a-E7"></a>云何信知现在诸行三相显现。<a id="a-E8"></a>过去果故。<a id="a-E9"></a>未来因故。<a id="a-EA"></a>自相相续不断绝故。<a id="a-EB"></a>复依两义现此二法。<a id="a-EC"></a>谓于过去及未来行除实执故。<a id="a-ED"></a>若去来行其相实有则非去来。<a id="a-EE"></a>诸无见人谓去来无现在亦无。<a id="a-EF"></a>如是见等断此执故。<a id="a-EG"></a>如佛所说有去来界有现在界此义何谓。<a id="a-EH"></a>种子相续已生于果故说此义。<a id="a-EI"></a>是名过去。<a id="a-EJ"></a>欲生之者种子相续。<a id="a-EK"></a>是名未来。<a id="a-EL"></a>现在诸种果未断者。<a id="a-EM"></a>是现在界。<a id="a-EN"></a>故说此意比丘。<a id="a-EO"></a>知于种子相续。<a id="a-EP"></a>是无量法非一种界。<a id="a-EQ"></a>是名知界。<a id="a-ER"></a>何以故。<a id="a-ES"></a>从色等阴生老住灭。<a id="a-ET"></a>无更别法亦非实有。<a id="a-EU"></a>诸未来行遮实有故。<a id="a-EV"></a>无有生者断于实义。<a id="a-EW"></a>云何知耶。<a id="a-EX"></a>于未来生既自未生。<a id="a-EY"></a>云何能生生于他法。<a id="a-EZ"></a>现世诸生亦不能生生于现法。<a id="a-Ea"></a>此言生相。<a id="a-Eb"></a>是诸行成。<a id="a-Ec"></a>是诸行生。<a id="a-Ed"></a>是诸行起。<a id="a-Ee"></a>诸行现在。<a id="a-Ef"></a>此明一义而有多名。<a id="a-Eg"></a>离此多名复有生相。<a id="a-Eh"></a>诸有智人不说此名以为生相。<a id="a-Ei"></a>于此诸法各定种因何用别生。<a id="a-Ej"></a>此生羸劣而是假名。<a id="a-Ek"></a>云何知耶。<a id="a-El"></a>夫有生者。<a id="a-Em"></a>即行生耶。<a id="a-En"></a>能生行耶。<a id="a-Eo"></a>若生自行能生行法。<a id="a-Ep"></a>于有生者行法得起。<a id="a-Eq"></a>是义不然。<a id="a-Er"></a>若能起者。<a id="a-Es"></a>是名行生。<a id="a-Et"></a>于一行中应有二生。<a id="a-Eu"></a>谓能生者。<a id="a-Ev"></a>诸行自生。<a id="a-Ew"></a>此亦不然。<a id="a-Ex"></a>如说生义余三亦尔。<a id="a-Ey"></a>于现在因先所未有诸行起相。<a id="a-Ez"></a>是名为生。<a id="a-F0"></a>不以先者是行异相。<a id="a-F1"></a>即名为老。<a id="a-F2"></a>起而未灭。<a id="a-F3"></a>即名为住是刹那生。<a id="a-F4"></a>诸行坏相。<a id="a-F5"></a>是名为灭。<a id="a-F6"></a>若此四法是有为相。<a id="a-F7"></a>何故佛说唯有三相。<a id="a-F8"></a>谓生灭住异。<a id="a-F9"></a>一切行法三世所现。<a id="a-FA"></a>从未来世未生得生。<a id="a-FB"></a>是故依未来世。<a id="a-FC"></a>是生起者是有为相。<a id="a-FD"></a>此未生故不可着处。<a id="a-FE"></a>已生之者于过去世悉皆已灭。<a id="a-FF"></a>依过去世。<a id="a-FG"></a>此言灭者。<a id="a-FH"></a>是有为相亦不可着。<a id="a-FI"></a>已过去故。<a id="a-FJ"></a>现世所现是住之者。<a id="a-FK"></a>依于现世是有为相是可着处。<a id="a-FL"></a>以此住者亦复有异。<a id="a-FM"></a>多有过失。<a id="a-FN"></a>此是生者谁敢求之。<a id="a-FO"></a>如于吉祥不吉相随。<a id="a-FP"></a>是故住异合为一相。<a id="a-FQ"></a>以是义故三世所现有为法相。<a id="a-FR"></a>若此三相是诸圣人之所思量。<a id="a-FS"></a>何故佛于诸阴中观起灭相依法而住。<a id="a-FT"></a>复更不观于住异相。<a id="a-FU"></a>生及住异。<a id="a-FV"></a>此两种相是起所现。<a id="a-FW"></a>是故生及住异。<a id="a-FX"></a>此二种相合而为一说。<a id="a-FY"></a>于起边故言观起而住。<a id="a-FZ"></a>所余一相于第二分安置一边故。<a id="a-Fa"></a>说此言观灭相住。<a id="a-Fb"></a>复有别义。<a id="a-Fc"></a>依此相故便证无染。<a id="a-Fd"></a>为厌患故得证解脱。<a id="a-Fe"></a>唯观二相是所思惟。<a id="a-Ff"></a>以见无常于诸。<a id="a-Fg"></a>行法故生厌患。<a id="a-Fh"></a>所云无常。<a id="a-Fi"></a>未生者生是名为生。<a id="a-Fj"></a>生而即坏是名为灭。<a id="a-Fk"></a>是名无常。<a id="a-Fl"></a>生复多种。<a id="a-Fm"></a>谓刹那生。<a id="a-Fn"></a>谓受生生。<a id="a-Fo"></a>谓起生生。<a id="a-Fp"></a>谓别心生。<a id="a-Fq"></a>谓不如意生。<a id="a-Fr"></a>谓如意生。<a id="a-Fs"></a>谓下中上生。<a id="a-Ft"></a>有上生无上生。<a id="a-Fu"></a>刹那起者。<a id="a-Fv"></a>刹那刹那诸行生起。<a id="a-Fw"></a>是名刹那生。<a id="a-Fx"></a>受生生者。<a id="a-Fy"></a>具缚及不具缚从处处堕。<a id="a-Fz"></a>于处处中诸阴生起。<a id="a-G0"></a>名受生生。<a id="a-G1"></a>起生生者。<a id="a-G2"></a>从于婴儿乃至壮老。<a id="a-G3"></a>名起生生别心生者。<a id="a-G4"></a>依种种缘与种种受种种善等及种种道。<a id="a-G5"></a>若证解脱及未解脱。<a id="a-G6"></a>无量种心。<a id="a-G7"></a>名别心生。<a id="a-G8"></a>不如意生者。<a id="a-G9"></a>地狱畜生饿鬼于三恶趣受诸苦恼。<a id="a-GA"></a>是名不如意生。<a id="a-GB"></a>如意生者。<a id="a-GC"></a>于人天道受快乐报。<a id="a-GD"></a>下生者。<a id="a-GE"></a>生于欲界。<a id="a-GF"></a>中生者。<a id="a-GG"></a>生于色界。<a id="a-GH"></a>上生者。<a id="a-GI"></a>生无色界。<a id="a-GJ"></a>又第一受胎是名下生。<a id="a-GK"></a>第二第三是名中生。<a id="a-GL"></a>第四受胎是名上生。<a id="a-GM"></a>又受诸恶果是名下生。<a id="a-GN"></a>诸无记法除起善果。<a id="a-GO"></a>是名中生。<a id="a-GP"></a>一切善法一切善果。<a id="a-GQ"></a>是名上生。<a id="a-GR"></a>有上生者。<a id="a-GS"></a>从欲界处乃至无不用处。<a id="a-GT"></a>无上生者。<a id="a-GU"></a>非想非非想处。<a id="a-GV"></a>又有上生者。<a id="a-GW"></a>谓阿罗汉从于入胎未至最后。<a id="a-GX"></a>一刹那阴最后一念。<a id="a-GY"></a>名无上生。<a id="a-GZ"></a>分别老义复有多种。<a id="a-Ga"></a>何者身老心老寿老变异老阴老。<a id="a-Gb"></a>身老者。<a id="a-Gc"></a>发白齿落皮缓面皱乃至如经。<a id="a-Gd"></a>身有诸相。<a id="a-Ge"></a>心老者。<a id="a-Gf"></a>与乐受应。<a id="a-Gg"></a>变异生者。<a id="a-Gh"></a>若以善心转为不善。<a id="a-Gi"></a>于所乐物生爱着处复生变异。<a id="a-Gj"></a>是处无果。<a id="a-Gk"></a>是名心老。<a id="a-Gl"></a>寿老者。<a id="a-Gm"></a>日夜刹那罗婆牟诟罗过故寿转减少。<a id="a-Gn"></a>乃至次第一切转促。<a id="a-Go"></a>是名寿老。<a id="a-Gp"></a>变异老者。<a id="a-Gq"></a>一切自在富贵荣华无病色力转减少失故。<a id="a-Gr"></a>阴异老者。<a id="a-Gs"></a>以生人天阴转增长。<a id="a-Gt"></a>从此处没生于恶道下贱之处。<a id="a-Gu"></a>名阴异老。<a id="a-Gv"></a>又别一老缘。<a id="a-Gw"></a>此一老前所说老而便得生。<a id="a-Gx"></a>何者诸行刹那刹那所生异异。<a id="a-Gy"></a>名别一老。<a id="a-Gz"></a>分别住义亦复多种。<a id="a-H0"></a>刹那住相续住依缘住一心住如制法住。<a id="a-H1"></a>刹那住者。<a id="a-H2"></a>唯生时住。<a id="a-H3"></a>相续住者。<a id="a-H4"></a>随处已生诸阴衣食乃至寿尽。<a id="a-H5"></a>复外世器乃至劫尽。<a id="a-H6"></a>名相续住。<a id="a-H7"></a>依缘住者。<a id="a-H8"></a>苦乐等受善恶等法。<a id="a-H9"></a>各各缘现随是持住。<a id="a-HA"></a>名依缘住。<a id="a-HB"></a>一心住者。<a id="a-HC"></a>正定心人住现前定。<a id="a-HD"></a>名一心住。<a id="a-HE"></a>如制法住者。<a id="a-HF"></a>随处境界王领治化国邑聚落。<a id="a-HG"></a>于四种姓依先制事而立住止。<a id="a-HH"></a>名如制法住。<a id="a-HI"></a>无常义者复不一种。<a id="a-HJ"></a>何者坏无常变异无常别离无常当生无常来至无常。<a id="a-HK"></a>坏无常者。<a id="a-HL"></a>诸有已生即便失灭。<a id="a-HM"></a>名坏无常。<a id="a-HN"></a>变异无常者。<a id="a-HO"></a>可爱行生不似前者。<a id="a-HP"></a>名变异无常。<a id="a-HQ"></a>别离无常者。<a id="a-HR"></a>于可爱物分散别离。<a id="a-HS"></a>此三无常。<a id="a-HT"></a>于未来世是名当生。<a id="a-HU"></a>起于现世是名来至无常。<a id="a-HV"></a>受五欲乐不能自持。<a id="a-HW"></a>脱有零落爱别离至。<a id="a-HX"></a>思惟是事忧悲苦恼。<a id="a-HY"></a>乃至如经不肯厌患。<a id="a-HZ"></a>于行法中诸外道辈。<a id="a-Ha"></a>多所思惟是等无常。<a id="a-Hb"></a>亦生厌离唯离欲界。<a id="a-Hc"></a>于诸行法分生厌离。<a id="a-Hd"></a>若诸声闻具足思惟是等无常。<a id="a-He"></a>究竟厌离得证无染乃至解脱。</p>
 </body>
</html>