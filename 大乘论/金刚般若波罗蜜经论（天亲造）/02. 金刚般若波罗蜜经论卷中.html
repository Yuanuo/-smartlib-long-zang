<!doctype html>
<html id="z3IBVF6tB" data-ver="990">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">金刚般若波罗蜜经论卷中</h1>
  <p id="a2">经曰。<a id="a-3"></a>佛言须菩提。<a id="a-4"></a>如恒河中所有沙数。<a id="a-5"></a>如是沙等恒河。<a id="a-6"></a>于意云何。<a id="a-7"></a>是诸恒河沙宁为多不。<a id="a-8"></a>须菩提言。<a id="a-9"></a>甚多世尊。<a id="a-A"></a>但诸恒河尚多无数。<a id="a-B"></a>何况其沙。<a id="a-C"></a>佛言。<a id="a-D"></a>须菩提。<a id="a-E"></a>我今实言告汝。<a id="a-F"></a>若有善男子善女人。<a id="a-G"></a>以七宝满尔所恒河沙数世界。<a id="a-H"></a>以施诸佛如来。<a id="a-I"></a>须菩提。<a id="a-J"></a>于意云何。<a id="a-K"></a>彼善男子善女人得福多不。<a id="a-L"></a>须菩提言。<a id="a-M"></a>甚多世尊。<a id="a-N"></a>彼善男子善女人得福甚多。<a id="a-O"></a>佛告须菩提。<a id="a-P"></a>以七宝满尔所恒河沙世界持用布施。<a id="a-Q"></a>若善男子善女人。<a id="a-R"></a>于此法门乃至受持四句偈等为他人说。<a id="a-S"></a>而此福德胜前福德。<a id="a-T"></a>无量阿僧祇。</p>
  <p id="aU">论曰。<a id="a-V"></a>前已说多福德譬喻。<a id="a-W"></a>何故此中复说。<a id="a-X"></a>偈言。</p>
  <p id="aY">说多义差别　　亦成胜挍量</p>
  <p id="aZ">后福过于前　　故重说胜喻</p>
  <p id="aa">此义云何。<a id="a-b"></a>前说三千世界譬喻明福德多。<a id="a-c"></a>今重说无量三千世界故。<a id="a-d"></a>何故不先说此喻。<a id="a-e"></a>为渐化众生令生信心上妙义故。<a id="a-f"></a>又前未显以何等胜功德能得大菩提故。<a id="a-g"></a>以此喻成彼功德。<a id="a-h"></a>是故重说胜喻。</p>
  <p id="ai">经曰。<a id="a-j"></a>复次须菩提。<a id="a-k"></a>随所有处说是法门。<a id="a-l"></a>乃至四句偈等。<a id="a-m"></a>当知此处一切世间天人阿修罗皆应供养如佛塔庙。<a id="a-n"></a>何况有人尽能受持读诵此经。<a id="a-o"></a>须菩提。<a id="a-p"></a>当知是人成就最上第一希有之法。<a id="a-q"></a>若是经典所在之处。<a id="a-r"></a>则为有佛。<a id="a-s"></a>若尊重似佛。<a id="a-t"></a>尔时须菩提白佛言。<a id="a-u"></a>世尊。<a id="a-v"></a>当何名此法门。<a id="a-w"></a>我等云何奉持。<a id="a-x"></a>佛告须菩提。<a id="a-y"></a>是法门名为金刚般若波罗蜜。<a id="a-z"></a>以是名字汝当奉持。<a id="a-10"></a>何以故。<a id="a-11"></a>须菩提佛说般若波罗蜜则非般若波罗蜜。<a id="a-12"></a>须菩提。<a id="a-13"></a>于意云何。<a id="a-14"></a>如来有所说法不。<a id="a-15"></a>须菩提言。<a id="a-16"></a>世尊。<a id="a-17"></a>如来无所说法。<a id="a-18"></a>须菩提。<a id="a-19"></a>于意云何。<a id="a-1A"></a>三千大千世界所有微尘是为多不。<a id="a-1B"></a>须菩提言。<a id="a-1C"></a>彼微尘甚多。<a id="a-1D"></a>世尊。<a id="a-1E"></a>何以故。<a id="a-1F"></a>须菩提。<a id="a-1G"></a>是诸微尘。<a id="a-1H"></a>如来说非微尘是名微尘。<a id="a-1I"></a>如来说世界非世界是名世界。<a id="a-1J"></a>佛言。<a id="a-1K"></a>须菩提。<a id="a-1L"></a>于意云何。<a id="a-1M"></a>可以三十二大人相见如来不。<a id="a-1N"></a>须菩提言。<a id="a-1O"></a>不也世尊。<a id="a-1P"></a>何以故。<a id="a-1Q"></a>如来说三十二大人相即是非相。<a id="a-1R"></a>是名三十二大人相。</p>
  <p id="a1S">论曰。<a id="a-1T"></a>云何成彼胜福。<a id="a-1U"></a>偈言。</p>
  <p id="a1V">尊重于二处　　因习证大体</p>
  <p id="a1W">彼因习烦恼　　此降伏染福</p>
  <p id="a1X">此义云何。<a id="a-1Y"></a>尊重于二处者。<a id="a-1Z"></a>一者所说处。<a id="a-1a"></a>随何等处说此经。<a id="a-1b"></a>令生尊重奇特相故。<a id="a-1c"></a>二者能说人。<a id="a-1d"></a>随何等人能受持及说。<a id="a-1e"></a>以尊重经论故。<a id="a-1f"></a>非七宝等。<a id="a-1g"></a>随何处舍随何人能舍。<a id="a-1h"></a>如是生敬重故。<a id="a-1i"></a>此法门与一切诸佛如来证法作胜因故。<a id="a-1j"></a>如经须菩提言世尊如来无所说法故。<a id="a-1k"></a>此义云何。<a id="a-1l"></a>无有一法唯独如来说。<a id="a-1m"></a>余佛不说故。<a id="a-1n"></a>彼珍宝布施福德是染烦恼因。<a id="a-1o"></a>以能成就烦恼事故。<a id="a-1p"></a>此因示现远离烦恼因故。<a id="a-1q"></a>是故说地微尘喻如经须菩提是诸微尘。<a id="a-1r"></a>如来说非微尘是名微尘。<a id="a-1s"></a>如来说世界非世界是名世界故。<a id="a-1t"></a>何故如是说。<a id="a-1u"></a>彼微尘非贪等烦恼体。<a id="a-1v"></a>以是义故名为地微尘故。<a id="a-1w"></a>彼世界非烦恼染因界。<a id="a-1x"></a>是故说世界。<a id="a-1y"></a>此明何义。<a id="a-1z"></a>彼福德是烦恼尘染因。<a id="a-20"></a>是故于外无记尘彼福德善根为近。<a id="a-21"></a>何况此福德能成佛菩提故。<a id="a-22"></a>及成就大丈夫相福德中胜故。<a id="a-23"></a>是故受持演说此法门。<a id="a-24"></a>能成佛菩提胜彼福德。<a id="a-25"></a>何以故。<a id="a-26"></a>彼相于佛菩提非相故。<a id="a-27"></a>以彼非法身故。<a id="a-28"></a>是故说大丈夫相。<a id="a-29"></a>以彼相故。<a id="a-2A"></a>此受持及说福德能成佛菩提。<a id="a-2B"></a>是故彼非胜故。<a id="a-2C"></a>又彼福德能降伏珍宝等福。<a id="a-2D"></a>何况此福故能降伏是故。<a id="a-2E"></a>此福最近最胜。<a id="a-2F"></a>如是彼檀等福德中此福德最如是成已。</p>
  <p id="a2G">经曰。<a id="a-2H"></a>佛言须菩提。<a id="a-2I"></a>若有善男子善女人。<a id="a-2J"></a>以恒河沙等身命布施。<a id="a-2K"></a>若复有人于此法门中。<a id="a-2L"></a>乃至受持四句偈等。<a id="a-2M"></a>为他人说其福甚多。<a id="a-2N"></a>无量阿僧祇。<a id="a-2O"></a>尔时须菩提。<a id="a-2P"></a>闻说是经深解义趣。<a id="a-2Q"></a>涕泪悲泣扪泪而白佛言。<a id="a-2R"></a>希有婆伽婆。<a id="a-2S"></a>希有修伽陀。<a id="a-2T"></a>佛说如是甚深法门。<a id="a-2U"></a>我从昔来所得慧眼未曾得闻如是法门。<a id="a-2V"></a>何以故。<a id="a-2W"></a>须菩提。<a id="a-2X"></a>佛说般若波罗蜜。<a id="a-2Y"></a>即非般若波罗蜜。<a id="a-2Z"></a>世尊。<a id="a-2a"></a>若复有人得闻是经。<a id="a-2b"></a>信心清净则生实相。<a id="a-2c"></a>当知是人成就第一希有功德。<a id="a-2d"></a>世尊。<a id="a-2e"></a>是实相者则是非相。<a id="a-2f"></a>是故如来说名实相实相。<a id="a-2g"></a>世尊。<a id="a-2h"></a>我今得闻如是法门。<a id="a-2i"></a>信解受持不足为难。<a id="a-2j"></a>若当来世其有众生。<a id="a-2k"></a>得闻是法门信解受持。<a id="a-2l"></a>是人则为第一希有。<a id="a-2m"></a>何以故。<a id="a-2n"></a>此人无我相人相众生相寿者相。<a id="a-2o"></a>何以故。<a id="a-2p"></a>我相即是非相。<a id="a-2q"></a>人相众生相寿者相。<a id="a-2r"></a>即是非相。<a id="a-2s"></a>何以故。<a id="a-2t"></a>离一切诸相则名诸佛。<a id="a-2u"></a>佛告须菩提。<a id="a-2v"></a>如是如是。<a id="a-2w"></a>若复有人得闻是经。<a id="a-2x"></a>不惊不怖不畏。<a id="a-2y"></a>当知是人甚为希有。<a id="a-2z"></a>何以故。<a id="a-30"></a>须菩提。<a id="a-31"></a>如来说第一波罗蜜。<a id="a-32"></a>非第一波罗蜜。<a id="a-33"></a>如来说第一波罗蜜者。<a id="a-34"></a>彼无量诸佛亦说波罗蜜。<a id="a-35"></a>是名第一波罗蜜。</p>
  <p id="a36">论曰。<a id="a-37"></a>自下经文重明彼福德中此福转胜。<a id="a-38"></a>此义云何。<a id="a-39"></a>偈言。</p>
  <p id="a3A">苦身胜于彼　　希有及上义</p>
  <p id="a3B">彼智岸难量　　亦不同余法</p>
  <p id="a3C">坚实解深义　　胜余修多罗</p>
  <p id="a3D">大因及清净　　福中胜福德</p>
  <p id="a3E">此二偈说何义。<a id="a-3F"></a>捐舍身命重于舍资生珍宝等。<a id="a-3G"></a>彼如是舍无量身命。<a id="a-3H"></a>果报福德此福德胜彼福。<a id="a-3I"></a>何以故。<a id="a-3J"></a>彼舍身命苦身心故何况为法舍故。<a id="a-3K"></a>念彼身苦。<a id="a-3L"></a>慧命须菩提尊重法故。<a id="a-3M"></a>悲泣流泪。<a id="a-3N"></a>如经尔时须菩提闻说是经深解义趣涕泪悲泣故。<a id="a-3O"></a>此法门希有。<a id="a-3P"></a>何以故。<a id="a-3Q"></a>尊者须菩提。<a id="a-3R"></a>虽有智眼昔来未曾得闻。<a id="a-3S"></a>是故希有如经我从昔来所得慧眼。<a id="a-3T"></a>未曾得闻如是法门故。<a id="a-3U"></a>又此法门第一。<a id="a-3V"></a>以说名般若波罗蜜故此云何成以上义故。<a id="a-3W"></a>如经何以故须菩提佛说般若波罗蜜。<a id="a-3X"></a>即非般若波罗蜜故。<a id="a-3Y"></a>何故如是说彼智岸故。<a id="a-3Z"></a>彼智岸无人能量。<a id="a-3a"></a>是故非波罗蜜又此法门不同。<a id="a-3b"></a>何以故。<a id="a-3c"></a>此中有实相故。<a id="a-3d"></a>余者非实相。<a id="a-3e"></a>除佛法余处无实故。<a id="a-3f"></a>以彼处未曾有未曾生信。<a id="a-3g"></a>以是义故。<a id="a-3h"></a>如经世尊若复有人得闻是经。<a id="a-3i"></a>信心清净则生实相。<a id="a-3j"></a>当知是人成就第一希有功德故。<a id="a-3k"></a>又此法门坚实深妙。<a id="a-3l"></a>何以故。<a id="a-3m"></a>受持此经思量修习。<a id="a-3n"></a>不起我等相故。<a id="a-3o"></a>又不起我等相者。<a id="a-3p"></a>示可取境界不倒相故。<a id="a-3q"></a>我等相即非相者。<a id="a-3r"></a>示能取境界不倒相故。<a id="a-3s"></a>此二明我空法空无我智故。<a id="a-3t"></a>如是次第如经何以故。<a id="a-3u"></a>此人无我相人相众生相寿者相。<a id="a-3v"></a>何以故。<a id="a-3w"></a>我相即是非相。<a id="a-3x"></a>人相众生相寿者相即是非相。<a id="a-3y"></a>何以故。<a id="a-3z"></a>离此一切诸相则名诸佛故。<a id="a-40"></a>如来为须菩提说如是义。<a id="a-41"></a>惊者谓非处生惧是故名惊。<a id="a-42"></a>以可诃故。<a id="a-43"></a>如非正道行故。<a id="a-44"></a>怖者心体怖故。<a id="a-45"></a>以起不能断疑心故。<a id="a-46"></a>畏者一向怖故。<a id="a-47"></a>其心毕竟惊怖堕故远离彼处。<a id="a-48"></a>如经不惊不怖不畏故。<a id="a-49"></a>又此法门胜余修多罗如经。<a id="a-4A"></a>何以故。<a id="a-4B"></a>须菩提如来说第一波罗蜜非第一波罗蜜故。<a id="a-4C"></a>又此法。<a id="a-4D"></a>门名为大因。<a id="a-4E"></a>如经如来说第一波罗蜜者故又此法门名为清净。<a id="a-4F"></a>以无量佛说故。<a id="a-4G"></a>如经彼无量诸佛亦说波罗蜜。<a id="a-4H"></a>是名第一波罗蜜故。<a id="a-4I"></a>彼珍宝檀等无如是功德。<a id="a-4J"></a>是故彼福德中此福为胜。<a id="a-4K"></a>如是成已。</p>
  <p id="a4L">论曰。<a id="a-4M"></a>自下经文复为断疑。<a id="a-4N"></a>云何疑。<a id="a-4O"></a>向说彼身苦以彼舍身苦身果报而彼福是劣。<a id="a-4P"></a>若尔依此法门受持演说。<a id="a-4Q"></a>诸菩萨行苦行。<a id="a-4R"></a>彼苦行亦是苦果。<a id="a-4S"></a>云何于此法门不成苦果。<a id="a-4T"></a>为断此疑故。</p>
  <p id="a4U">经曰。<a id="a-4V"></a>须菩提如来说忍辱波罗蜜。<a id="a-4W"></a>即非忍辱波罗蜜。<a id="a-4X"></a>何以故。<a id="a-4Y"></a>须菩提。<a id="a-4Z"></a>如我昔为歌利王割截身体。<a id="a-4a"></a>我于尔时无我相无人相。<a id="a-4b"></a>无众生相无寿者相。<a id="a-4c"></a>无相亦非无相。<a id="a-4d"></a>何以故。<a id="a-4e"></a>须菩提。<a id="a-4f"></a>我于往昔节节支解时。<a id="a-4g"></a>若有我相人相众生相寿者相应生嗔恨。<a id="a-4h"></a>须菩提。<a id="a-4i"></a>又念过去。<a id="a-4j"></a>于五百世作忍辱仙人。<a id="a-4k"></a>于尔所世无我相无人相无众生相无寿者相。<a id="a-4l"></a>是故须菩提。<a id="a-4m"></a>菩萨应离一切相发阿耨多罗三藐三菩提心。<a id="a-4n"></a>何以故。<a id="a-4o"></a>若心有住则为非住。<a id="a-4p"></a>不应住色生心。<a id="a-4q"></a>不应住声香味触法生心。<a id="a-4r"></a>应生无所住心。<a id="a-4s"></a>是故佛说菩萨心不住色布施。<a id="a-4t"></a>须菩提。<a id="a-4u"></a>菩萨为利益一切众生。<a id="a-4v"></a>应如是布施。<a id="a-4w"></a>须菩提言。<a id="a-4x"></a>世尊。<a id="a-4y"></a>一切众生相即是非相。<a id="a-4z"></a>何以故。<a id="a-50"></a>如来说一切众生即非众生。</p>
  <p id="a51">论曰。<a id="a-52"></a>此示何义。<a id="a-53"></a>偈言。</p>
  <p id="a54">能忍于苦行　　以苦行有善</p>
  <p id="a55">彼福不可量　　如是最胜义</p>
  <p id="a56">离我及恚相　　实无于苦恼</p>
  <p id="a57">共乐有慈悲　　如是苦行果</p>
  <p id="a58">此二偈说何义。<a id="a-59"></a>虽此苦行同于苦果。<a id="a-5A"></a>而此苦行不疲惓。<a id="a-5B"></a>以有羼提波罗蜜名为第一故。<a id="a-5C"></a>彼岸有二种义。<a id="a-5D"></a>一者波罗蜜清净善根体。<a id="a-5E"></a>二者彼岸功德不可量。<a id="a-5F"></a>如经即非波罗蜜故。<a id="a-5G"></a>非波罗蜜者。<a id="a-5H"></a>无人知彼功德岸故。<a id="a-5I"></a>言非波罗蜜。<a id="a-5J"></a>是故为得第一法。<a id="a-5K"></a>此苦行胜彼舍身。<a id="a-5L"></a>何况离我相嗔恚相故。<a id="a-5M"></a>又此行无苦。<a id="a-5N"></a>不但无苦。<a id="a-5O"></a>及有乐以有慈悲故。<a id="a-5P"></a>如经我于尔时无我相。<a id="a-5Q"></a>乃至无相亦非无相故。<a id="a-5R"></a>此明慈悲心相应故如是说。<a id="a-5S"></a>若有菩萨不离我相等。<a id="a-5T"></a>彼菩萨见苦行苦。<a id="a-5U"></a>亦欲舍菩提心。<a id="a-5V"></a>为彼故说如经。<a id="a-5W"></a>是故须菩提。<a id="a-5X"></a>菩萨应离一切相等。<a id="a-5Y"></a>此明何义。<a id="a-5Z"></a>未生第一菩提心者。<a id="a-5a"></a>有如是过。<a id="a-5b"></a>为防此过。<a id="a-5c"></a>偈言。</p>
  <p id="a5d">为不舍心起　　修行及坚固</p>
  <p id="a5e">为忍波罗蜜　　习彼能学心</p>
  <p id="a5f">此义云何。<a id="a-5g"></a>为何等心起行相而修行。<a id="a-5h"></a>为何等心不舍相。<a id="a-5i"></a>偈言为忍波罗蜜习彼能学心故。<a id="a-5j"></a>又第一义心者。<a id="a-5k"></a>已入初地得羼提波罗蜜故。<a id="a-5l"></a>此名不住心。<a id="a-5m"></a>如经是故须菩提。<a id="a-5n"></a>菩萨应离一切相。<a id="a-5o"></a>发阿耨多罗三藐三菩提心故。<a id="a-5p"></a>何以故。<a id="a-5q"></a>示不住生心义故。<a id="a-5r"></a>若心住于色等法彼心不住佛菩提。<a id="a-5s"></a>此明不住心行于布施。<a id="a-5t"></a>此经文说不住心起行方便。<a id="a-5u"></a>以檀波罗蜜摄六波罗蜜故。<a id="a-5v"></a>云何为利益众生修行。<a id="a-5w"></a>而不名住于众生事。<a id="a-5x"></a>为断此疑。<a id="a-5y"></a>如经须菩提菩萨为利益一切众生。<a id="a-5z"></a>应如是布施故。<a id="a-60"></a>此明何义。<a id="a-61"></a>偈言。</p>
  <p id="a62">修行利众生　　如是因当识</p>
  <p id="a63">众生及事相　　远离亦应知</p>
  <p id="a64">此义云何。<a id="a-65"></a>利益是因体故。<a id="a-66"></a>彼修行利益众生。<a id="a-67"></a>非取众生相事故。<a id="a-68"></a>何者是众生事。<a id="a-69"></a>偈言。</p>
  <p id="a6A">假名及阴事　　如来离彼相</p>
  <p id="a6B">诸佛无彼二　　以见实法故</p>
  <p id="a6C">此说何义。<a id="a-6D"></a>名相众生及彼阴事故。<a id="a-6E"></a>云何彼修行远离众生事相。<a id="a-6F"></a>即彼名相相非相。<a id="a-6G"></a>以无彼实体故。<a id="a-6H"></a>以是义故。<a id="a-6I"></a>众生即非众生。<a id="a-6J"></a>以何等法。<a id="a-6K"></a>谓五阴名众生。<a id="a-6L"></a>彼五阴无众生体。<a id="a-6M"></a>以无实故。<a id="a-6N"></a>如是明法无我人无我。<a id="a-6O"></a>何以故。<a id="a-6P"></a>一切诸佛如来。<a id="a-6Q"></a>远离一切相故。<a id="a-6R"></a>此句明彼二相不实。<a id="a-6S"></a>偈言如来离彼相诸佛无彼二以见实法故。<a id="a-6T"></a>此说何义。<a id="a-6U"></a>若彼二实有者。<a id="a-6V"></a>诸佛如来应有彼二相。<a id="a-6W"></a>何以故。<a id="a-6X"></a>诸佛如来实见故。</p>
  <p id="a6Y">经曰。<a id="a-6Z"></a>须菩提。<a id="a-6a"></a>如来是真语者实语者。<a id="a-6b"></a>如语者不异语者。<a id="a-6c"></a>须菩提。<a id="a-6d"></a>如来所得法所说法。<a id="a-6e"></a>无实无妄语。</p>
  <p id="a6f">论曰。<a id="a-6g"></a>此中有疑于证果中无道。<a id="a-6h"></a>云何彼于果能作因。<a id="a-6i"></a>为断此疑。<a id="a-6j"></a>如经须菩提如来是真语者实语者如语者不异语者故。<a id="a-6k"></a>此四句说何等义偈言。</p>
  <p id="a6l">果虽不住道　　而道能为因</p>
  <p id="a6m">以诸佛实语　　彼智有四种</p>
  <p id="a6n">此义云何。<a id="a-6o"></a>彼境界有四种。<a id="a-6p"></a>是故如来有四种实语。<a id="a-6q"></a>云何四种。<a id="a-6r"></a>偈言。</p>
  <p id="a6s">实智及小乘　　说摩诃衍法</p>
  <p id="a6t">及一切授记　　以不虚说故</p>
  <p id="a6u">此明何义。<a id="a-6v"></a>以如来实智不妄说。<a id="a-6w"></a>佛菩提及小乘大乘授记之事皆不妄说。<a id="a-6x"></a>以是四境故。<a id="a-6y"></a>次第说四语。<a id="a-6z"></a>如经须菩提如来是真语者实语者如语者不异语者故。<a id="a-70"></a>不妄说小乘者。<a id="a-71"></a>说小乘苦谛等唯是谛故。<a id="a-72"></a>不妄说大乘者。<a id="a-73"></a>说法无我真如故。<a id="a-74"></a>真如者即是真如故。<a id="a-75"></a>不妄说授记者。<a id="a-76"></a>一切过去未来现在授记故。<a id="a-77"></a>如彼义如是说不颠倒故。<a id="a-78"></a>经复言须菩提如来所得法所说法无实无妄语者。<a id="a-79"></a>何故如是说。<a id="a-7A"></a>偈言。</p>
  <p id="a7B">随顺彼实智　　说不实不虚</p>
  <p id="a7C">如闻声取证　　对治如是说</p>
  <p id="a7D">此义云何。<a id="a-7E"></a>诸佛所说法。<a id="a-7F"></a>此法不能得彼法。<a id="a-7G"></a>而随顺义故。<a id="a-7H"></a>以所说法不能得彼证法。<a id="a-7I"></a>何以故。<a id="a-7J"></a>如所闻声无如是义故。<a id="a-7K"></a>是故无实。<a id="a-7L"></a>以此所说法随顺彼证法。<a id="a-7M"></a>是故无妄语。<a id="a-7N"></a>若尔何故说。<a id="a-7O"></a>如来所得法所说法。<a id="a-7P"></a>以依字句说故。<a id="a-7Q"></a>何故如来前说如来是真语者。<a id="a-7R"></a>复言所说法无实无妄语。<a id="a-7S"></a>偈言如闻声取证对治如是说故。</p>
  <p id="a7T">经曰须菩提。<a id="a-7U"></a>譬如有人入闇则无所见。<a id="a-7V"></a>若菩萨心住于事而行布施。<a id="a-7W"></a>亦复如是。<a id="a-7X"></a>须菩提。<a id="a-7Y"></a>譬如人有目。<a id="a-7Z"></a>夜分已尽日光明照见种种色。<a id="a-7a"></a>若菩萨不住于事。<a id="a-7b"></a>行于布施亦复如是。</p>
  <p id="a7c">论曰。<a id="a-7d"></a>复有疑。<a id="a-7e"></a>若圣人以无为真如法得名。<a id="a-7f"></a>彼真如一切时一切处有。<a id="a-7g"></a>云何不住心。<a id="a-7h"></a>得佛菩提则非不住。<a id="a-7i"></a>若一切时一切处实有真如。<a id="a-7j"></a>何故有人能得有不得者。<a id="a-7k"></a>为断此疑故。<a id="a-7l"></a>说入闇等喻。<a id="a-7m"></a>此明何义。<a id="a-7n"></a>偈言。</p>
  <p id="a7o">时及处实有　　而不得真如</p>
  <p id="a7p">无智以住法　　余者有智得</p>
  <p id="a7q">此义云何。<a id="a-7r"></a>一切时者。<a id="a-7s"></a>谓过现未来。<a id="a-7t"></a>一切处者。<a id="a-7u"></a>谓三世。<a id="a-7v"></a>众生实有真如法何故不得。<a id="a-7w"></a>偈言无智以住法故。<a id="a-7x"></a>彼无智以心住法故。<a id="a-7y"></a>此复何义。<a id="a-7z"></a>不清净故。<a id="a-80"></a>以有智者心不住法。<a id="a-81"></a>是故能得。<a id="a-82"></a>以是义故。<a id="a-83"></a>诸佛如来。<a id="a-84"></a>清净真如得名。<a id="a-85"></a>是故住心不得佛菩提。<a id="a-86"></a>又此譬喻明于何义。<a id="a-87"></a>偈言。</p>
  <p id="a88">闇明愚无智　　明者如有智</p>
  <p id="a89">对治及对法　　得灭法如是</p>
  <p id="a8A">此义云何。<a id="a-8B"></a>彼闇明喻者。<a id="a-8C"></a>相似法故。<a id="a-8D"></a>闇者示现无智。<a id="a-8E"></a>日光明者。<a id="a-8F"></a>示现有智。<a id="a-8G"></a>有目者明何义。<a id="a-8H"></a>偈言对治及对法得灭法。<a id="a-8I"></a>如是故如是次第。<a id="a-8J"></a>又有目者。<a id="a-8K"></a>如能对治法故。<a id="a-8L"></a>夜分已尽者。<a id="a-8M"></a>如所治暗法尽故。<a id="a-8N"></a>日光明照者。<a id="a-8O"></a>如能治法现前故。<a id="a-8P"></a>如经须菩提譬如有人入暗则无所见如是等故。</p>
  <p id="a8Q">经曰。<a id="a-8R"></a>复次须菩提。<a id="a-8S"></a>若有善男子善女人。<a id="a-8T"></a>能于此法门受持读诵修行。<a id="a-8U"></a>则为如来以佛智慧悉知是人。<a id="a-8V"></a>悉见是人。<a id="a-8W"></a>悉觉是人。<a id="a-8X"></a>皆得成就无量无边功德聚。<a id="a-8Y"></a>须菩提。<a id="a-8Z"></a>若有善男子善女人。<a id="a-8a"></a>初日分以恒河沙等身布施。<a id="a-8b"></a>中日分复以恒河沙等身布施。<a id="a-8c"></a>后日分复以恒河沙等身布施。<a id="a-8d"></a>如是舍恒河沙等无量身。<a id="a-8e"></a>如是百千万亿那由他劫以身布施。<a id="a-8f"></a>若复有人闻此法门。<a id="a-8g"></a>信心不谤。<a id="a-8h"></a>其福胜彼无量阿僧祇。<a id="a-8i"></a>何况书写受持读诵修行为人广说。</p>
  <p id="a8j">论曰。<a id="a-8k"></a>自下复说何义。<a id="a-8l"></a>偈言。</p>
  <p id="a8m">于何法修行　　得何等福德</p>
  <p id="a8n">复成就何业　　如是说修行</p>
  <p id="a8o">于何法修行者。<a id="a-8p"></a>示现彼行。<a id="a-8q"></a>云何示现。<a id="a-8r"></a>偈言。</p>
  <p id="a8s">名字三种法　　受持闻广说</p>
  <p id="a8t">修从他及内　　得闻是修智</p>
  <p id="a8u">此说何义。<a id="a-8v"></a>于彼名字得成闻慧。<a id="a-8w"></a>此有三种。<a id="a-8x"></a>一者受二者持三者读诵。<a id="a-8y"></a>此云何知。<a id="a-8z"></a>偈言受持闻广说故。<a id="a-90"></a>受持修行依总持法故。<a id="a-91"></a>读诵修行依闻慧广故。<a id="a-92"></a>广多读习亦名闻慧。<a id="a-93"></a>此是名字中三种修行。<a id="a-94"></a>如经复次须菩提若有善男子善女人。<a id="a-95"></a>能于此法门受持读诵故。<a id="a-96"></a>彼修行云何得。<a id="a-97"></a>偈言修从他及内得闻是修智故。<a id="a-98"></a>此义云何。<a id="a-99"></a>为修得相。<a id="a-9A"></a>于他及自身。<a id="a-9B"></a>云何于他及自身。<a id="a-9C"></a>谓闻及修如是次第。<a id="a-9D"></a>从他闻法内自思惟为得修行故。<a id="a-9E"></a>向说名字及以修行。<a id="a-9F"></a>此为自身。<a id="a-9G"></a>偈言。</p>
  <p id="a9H">此为自淳熟　　余者化众生</p>
  <p id="a9I">以事及时大　　福中胜福德</p>
  <p id="a9J">此义云何。<a id="a-9K"></a>彼名字闻慧修行为自身淳熟故。<a id="a-9L"></a>余者化众生广说法故。<a id="a-9M"></a>得何等福德者。<a id="a-9N"></a>示现胜挍量福德故。<a id="a-9O"></a>偈言以事及时大福中胜福德故。<a id="a-9P"></a>此舍身福德胜于前舍身福德。<a id="a-9Q"></a>云何胜以事胜故。<a id="a-9R"></a>以时大故。<a id="a-9S"></a>即一日时多舍身故。<a id="a-9T"></a>复多时故。<a id="a-9U"></a>如经须菩提若善男子善女人。<a id="a-9V"></a>初日分以恒河沙等身布施。<a id="a-9W"></a>乃至若复有人闻此法门信心不谤。<a id="a-9X"></a>其福胜彼无量阿僧祇。<a id="a-9Y"></a>何况书写受持读诵修行。<a id="a-9Z"></a>为人广说故。</p>
  <p id="a9a">经曰。<a id="a-9b"></a>须菩提。<a id="a-9c"></a>以要言之。<a id="a-9d"></a>是经有不可思议不可称量无边功德。<a id="a-9e"></a>此法门如来为发大乘者说。<a id="a-9f"></a>为发最上乘者说。<a id="a-9g"></a>若有人能受持读诵修行此经广为人说。<a id="a-9h"></a>如来悉知是人悉见是人。<a id="a-9i"></a>皆成就不可思议不可称无有边无量功德聚。<a id="a-9j"></a>如是人等。<a id="a-9k"></a>则为荷担如来阿耨多罗三藐三菩提。<a id="a-9l"></a>何以故。<a id="a-9m"></a>须菩提。<a id="a-9n"></a>若乐小法者。<a id="a-9o"></a>则于此经不能受持读诵修行为人解说。<a id="a-9p"></a>若有我见众生见人见寿者见。<a id="a-9q"></a>于此法门能受持读诵修行为人解说者。<a id="a-9r"></a>无有是处。<a id="a-9s"></a>须菩提。<a id="a-9t"></a>在在处处若有此经。<a id="a-9u"></a>一切世间天人阿修罗所应供养。<a id="a-9v"></a>当知此处则为是塔。<a id="a-9w"></a>皆应恭敬作礼围绕。<a id="a-9x"></a>以诸花香而散其处。<a id="a-9y"></a>复次须菩提。<a id="a-9z"></a>若善男子善女人。<a id="a-A0"></a>受持读诵此经为人轻贱。<a id="a-A1"></a>何以故。<a id="a-A2"></a>是人先世罪业应堕恶道。<a id="a-A3"></a>以今世人轻贱故。<a id="a-A4"></a>先世罪业则为消灭。<a id="a-A5"></a>当得阿耨多罗三藐三菩提。<a id="a-A6"></a>须菩提。<a id="a-A7"></a>我念过去无量阿僧祇阿僧祇劫。<a id="a-A8"></a>于燃灯佛前得值八十四亿那由他百千万诸佛。<a id="a-A9"></a>我皆亲承供养无空过者。<a id="a-AA"></a>须菩提。<a id="a-AB"></a>如是无量诸佛。<a id="a-AC"></a>我皆亲承供养无空过者。<a id="a-AD"></a>若复有人于后世末世。<a id="a-AE"></a>能受持读诵修行此经所得功德。<a id="a-AF"></a>我所供养诸佛功德。<a id="a-AG"></a>于彼百分不及一。<a id="a-AH"></a>千万亿分乃至算数譬喻所不能及。<a id="a-AI"></a>须菩提。<a id="a-AJ"></a>若有善男子善女人。<a id="a-AK"></a>于后世末世。<a id="a-AL"></a>有受持读诵修行此经。<a id="a-AM"></a>所得功德若我具说者。<a id="a-AN"></a>或有人闻心则狂乱疑惑不信。<a id="a-AO"></a>须菩提。<a id="a-AP"></a>当知是法门不可思议。<a id="a-AQ"></a>果报亦不可思议。</p>
  <p id="aAR">论曰。<a id="a-AS"></a>复成就何业修行者。<a id="a-AT"></a>今显彼修行业。<a id="a-AU"></a>偈言。</p>
  <p id="aAV">非余者境界　　唯依大人说</p>
  <p id="aAW">及希闻信法　　满足无上界</p>
  <p id="aAX">受持真妙法　　尊重身得福</p>
  <p id="aAY">及远离诸障　　复能速证法</p>
  <p id="aAZ">成种种势力　　得大妙果报</p>
  <p id="aAa">如是等胜业　　于法修行知</p>
  <p id="aAb">此三行偈。<a id="a-Ac"></a>说何等义。<a id="a-Ad"></a>有不可思议者。<a id="a-Ae"></a>示不可思议境界故。<a id="a-Af"></a>不可称量者。<a id="a-Ag"></a>谓唯独大人不共声闻等。<a id="a-Ah"></a>以为住第一大乘众生说故。<a id="a-Ai"></a>此示依止大人故。<a id="a-Aj"></a>又说大乘者。<a id="a-Ak"></a>最妙大乘修行胜故。<a id="a-Al"></a>以信小乘等则不能闻此。<a id="a-Am"></a>示希闻而能信法故。<a id="a-An"></a>如经以要言之。<a id="a-Ao"></a>是经有不可思议不可称量无边功德。<a id="a-Ap"></a>如来为发大乘者说。<a id="a-Aq"></a>为发最上乘者说故。<a id="a-Ar"></a>希闻者。<a id="a-As"></a>谓不可思议等文句。<a id="a-At"></a>得不可思议等福德显满足性故。<a id="a-Au"></a>以福德善根满足故。<a id="a-Av"></a>此说不可思议等文句。<a id="a-Aw"></a>如经皆成就不可思议不可称无有边无量功德聚故。<a id="a-Ax"></a>如是人等则。<a id="a-Ay"></a>为荷担如来阿耨多罗三藐三菩提者。<a id="a-Az"></a>示现受持真妙法故。<a id="a-B0"></a>受持法者。<a id="a-B1"></a>即是荷担大菩提。<a id="a-B2"></a>如经如是人等则为荷担如来阿耨多罗三藐三菩提故。<a id="a-B3"></a>在在处处供养者。<a id="a-B4"></a>当知是人必定成就无量功德。<a id="a-B5"></a>如经在在处处若有此经一切世间天人阿修罗所应供养。<a id="a-B6"></a>当知此处则为是塔。<a id="a-B7"></a>皆应恭敬作礼。<a id="a-B8"></a>围绕以诸花香而散其处故。<a id="a-B9"></a>受持读诵此经为人轻贱者。<a id="a-BA"></a>示现远离一切诸障故。<a id="a-BB"></a>何故为人轻贱而离诸障。<a id="a-BC"></a>以有大功德故。<a id="a-BD"></a>如经是人先世罪业则为消灭故。<a id="a-BE"></a>于燃灯佛前供养诸佛功德。<a id="a-BF"></a>于后末世受持此法门功德福多于彼者。<a id="a-BG"></a>此示速证菩提法故。<a id="a-BH"></a>以多福德庄严速疾满足故。<a id="a-BI"></a>如经若复有人于后世末世。<a id="a-BJ"></a>能受持读诵修行此经所得功德。<a id="a-BK"></a>我所供养诸佛功德。<a id="a-BL"></a>于彼百分不及一。<a id="a-BM"></a>千万亿分乃至算数譬喻所不能及故。<a id="a-BN"></a>当知。<a id="a-BO"></a>是法门不可思议。<a id="a-BP"></a>果报亦不可思议者。<a id="a-BQ"></a>此明何义。<a id="a-BR"></a>偈言。<a id="a-BS"></a>成种种势力。<a id="a-BT"></a>得大妙果报故。<a id="a-BU"></a>所谓摄受四天王释提桓因梵天王等。<a id="a-BV"></a>成就势力故。<a id="a-BW"></a>若闻此事其心迷乱者。<a id="a-BX"></a>以彼果报不可思议甚为胜妙。<a id="a-BY"></a>示非思量智境界故。<a id="a-BZ"></a>住彼修行中成如是等功德。<a id="a-Ba"></a>是故彼修行等业。<a id="a-Bb"></a>应知。<a id="a-Bc"></a>如经当知是法门不可思议。<a id="a-Bd"></a>果报亦不可思议故。</p>
  <p id="aBe">经曰。<a id="a-Bf"></a>尔时须菩提白佛言。<a id="a-Bg"></a>世尊。<a id="a-Bh"></a>云何菩萨发阿耨多罗三藐三菩提心。<a id="a-Bi"></a>云何住。<a id="a-Bj"></a>云何修行。<a id="a-Bk"></a>云何降伏其心。<a id="a-Bl"></a>佛告须菩提。<a id="a-Bm"></a>菩萨发阿耨多罗三藐三菩提心者。<a id="a-Bn"></a>当生如是心。<a id="a-Bo"></a>我应灭度一切众生。<a id="a-Bp"></a>令入无余涅槃界。<a id="a-Bq"></a>如是灭度一切众生已。<a id="a-Br"></a>而无一众生实灭度者。<a id="a-Bs"></a>何以故须菩提。<a id="a-Bt"></a>若菩萨有众生相人相寿者相。<a id="a-Bu"></a>则非菩萨。<a id="a-Bv"></a>何以故。<a id="a-Bw"></a>须菩提。<a id="a-Bx"></a>实无有法名为菩萨发阿耨多罗三藐三菩提心者故。</p>
  <p id="aBy">论曰。<a id="a-Bz"></a>何故前说三种修行。<a id="a-C0"></a>今复重说此有何胜。<a id="a-C1"></a>偈言。</p>
  <p id="aC2">于内心修行　　存我为菩萨</p>
  <p id="aC3">此即障于心　　违于不住道</p>
  <p id="aC4">此义云何。<a id="a-C5"></a>若菩萨于自身三种修行。<a id="a-C6"></a>生如是心。<a id="a-C7"></a>我住于菩萨大乘。<a id="a-C8"></a>我如是修行。<a id="a-C9"></a>我如是降伏其心。<a id="a-CA"></a>菩萨生此分别。<a id="a-CB"></a>则障于菩提行。<a id="a-CC"></a>偈言。<a id="a-CD"></a>于内心修行存我为菩萨。<a id="a-CE"></a>此即障于心故。<a id="a-CF"></a>障何等心。<a id="a-CG"></a>偈言。<a id="a-CH"></a>违于不住道故。<a id="a-CI"></a>如经何以故。<a id="a-CJ"></a>须菩提。<a id="a-CK"></a>实无有法名为菩萨发阿耨多罗三藐三菩提心者故。</p>
  <p id="aCL">经曰。<a id="a-CM"></a>须菩提。<a id="a-CN"></a>于意云何。<a id="a-CO"></a>如来于燃灯佛所。<a id="a-CP"></a>有法得阿耨多罗三藐三菩提不。<a id="a-CQ"></a>须菩提白佛言。<a id="a-CR"></a>不也世尊。<a id="a-CS"></a>如我解佛所说义。<a id="a-CT"></a>佛于然灯佛所。<a id="a-CU"></a>无有法得阿耨多罗三藐三菩提。<a id="a-CV"></a>佛言。<a id="a-CW"></a>如是如是。<a id="a-CX"></a>须菩提。<a id="a-CY"></a>实无有法如来于然灯佛所。<a id="a-CZ"></a>得阿耨多罗三藐三菩提。<a id="a-Ca"></a>须菩提。<a id="a-Cb"></a>若有法如来得阿耨多罗三藐三菩提者。<a id="a-Cc"></a>然灯佛则不与我授记。<a id="a-Cd"></a>汝于来世当得作佛。<a id="a-Ce"></a>号释迦牟尼。<a id="a-Cf"></a>以实无有法得阿耨多罗三藐三菩提。<a id="a-Cg"></a>是故然灯佛与我授记。<a id="a-Ch"></a>作如是言。<a id="a-Ci"></a>摩那婆。<a id="a-Cj"></a>汝于来世当得作佛。<a id="a-Ck"></a>号释迦牟尼。<a id="a-Cl"></a>何以故。<a id="a-Cm"></a>须菩提言。<a id="a-Cn"></a>如来者即实真如。<a id="a-Co"></a>须菩提。<a id="a-Cp"></a>若有人言。<a id="a-Cq"></a>如来得阿耨多罗三藐三菩提者。<a id="a-Cr"></a>是人不实语。<a id="a-Cs"></a>须菩提。<a id="a-Ct"></a>实无有法佛得阿耨多罗三藐三菩提。<a id="a-Cu"></a>须菩提如来所得阿耨多罗三藐三菩提。<a id="a-Cv"></a>于是中不实不妄语。<a id="a-Cw"></a>是故如来说一切法皆是佛法。<a id="a-Cx"></a>须菩提。<a id="a-Cy"></a>所言一切法一切法者。<a id="a-Cz"></a>即非一切法。<a id="a-D0"></a>是故名一切法。</p>
  <p id="aD1">论曰。<a id="a-D2"></a>此中有疑。<a id="a-D3"></a>若无菩萨云何释迦如来于燃灯佛所。<a id="a-D4"></a>行菩萨行。<a id="a-D5"></a>为断此疑。<a id="a-D6"></a>如经须菩提。<a id="a-D7"></a>于意云何。<a id="a-D8"></a>如来于然灯佛所。<a id="a-D9"></a>有法得阿耨多罗三藐三菩提不。<a id="a-DA"></a>不也世尊。<a id="a-DB"></a>如是等。<a id="a-DC"></a>此明何义偈言。</p>
  <p id="aDD">以后时授记　　然灯行非上</p>
  <p id="aDE">菩提彼行等　　非实有为相</p>
  <p id="aDF">此义云何。<a id="a-DG"></a>于燃灯佛时。<a id="a-DH"></a>非第一菩萨行。<a id="a-DI"></a>何以故。<a id="a-DJ"></a>我于彼时所修诸行。<a id="a-DK"></a>无有一法得阿耨多罗三藐三菩提。<a id="a-DL"></a>若我于彼佛所。<a id="a-DM"></a>已证菩提。<a id="a-DN"></a>则后时诸佛不授我记。<a id="a-DO"></a>是故我于彼时行未成佛故。<a id="a-DP"></a>偈言。<a id="a-DQ"></a>以后时授记然灯行非上故。<a id="a-DR"></a>若无菩提即无诸佛如来。<a id="a-DS"></a>有如是谤。<a id="a-DT"></a>谓一向无诸佛。<a id="a-DU"></a>为断此疑。<a id="a-DV"></a>如经何以故。<a id="a-DW"></a>须菩提言。<a id="a-DX"></a>如来者即实真如故。<a id="a-DY"></a>实者非颠倒义故。<a id="a-DZ"></a>真如者不异不变故。<a id="a-Da"></a>须菩提若有人言。<a id="a-Db"></a>如来得阿耨多罗三藐三菩提者。<a id="a-Dc"></a>此示何义。<a id="a-Dd"></a>偈言。<a id="a-De"></a>菩提彼行等故。<a id="a-Df"></a>此义云何。<a id="a-Dg"></a>彼菩萨行若人言有实者此则虚妄。<a id="a-Dh"></a>如是如来得阿耨多罗三藐三菩提。<a id="a-Di"></a>若人言得者。<a id="a-Dj"></a>此亦虚妄故。<a id="a-Dk"></a>言菩提彼行等故。<a id="a-Dl"></a>若如是有人谤言。<a id="a-Dm"></a>如来不得阿耨多罗三藐三菩提。<a id="a-Dn"></a>为断此疑。<a id="a-Do"></a>如经须菩提。<a id="a-Dp"></a>如来所得阿耨多罗三藐三菩提法。<a id="a-Dq"></a>不实不妄语故。<a id="a-Dr"></a>此义云何。<a id="a-Ds"></a>以如来得彼菩提故。<a id="a-Dt"></a>偈言。<a id="a-Du"></a>非实有为相故。<a id="a-Dv"></a>有为相者。<a id="a-Dw"></a>谓五阴相。<a id="a-Dx"></a>彼菩提法无色等相故。<a id="a-Dy"></a>此复云何。<a id="a-Dz"></a>偈言。</p>
  <p id="aE0">彼即非相相　　以不虚妄说</p>
  <p id="aE1">是法诸佛法　　一切自体相</p>
  <p id="aE2">此义云何。<a id="a-E3"></a>彼即于色等非相。<a id="a-E4"></a>无色等相故。<a id="a-E5"></a>彼即菩提相故。<a id="a-E6"></a>是故偈言。<a id="a-E7"></a>彼即非相相。<a id="a-E8"></a>以不虚妄说故。<a id="a-E9"></a>是故如来说一切法佛法如是等。<a id="a-EA"></a>此义云何。<a id="a-EB"></a>以如来得如是法。<a id="a-EC"></a>偈言。<a id="a-ED"></a>是法诸佛法一切自体相故。<a id="a-EE"></a>自体相者。<a id="a-EF"></a>非体自体故。<a id="a-EG"></a>此明何义。<a id="a-EH"></a>一切法真如体故。<a id="a-EI"></a>彼法如来所证。<a id="a-EJ"></a>是故言一切法佛法。<a id="a-EK"></a>彼处色等相不住故。<a id="a-EL"></a>彼一切色等诸法非法。<a id="a-EM"></a>如是诸法非法。<a id="a-EN"></a>即是诸法法以无彼法相。<a id="a-EO"></a>常不住持彼法相故。</p>
  <p id="aEP">经曰。<a id="a-EQ"></a>须菩提。<a id="a-ER"></a>譬如有人其身妙大。<a id="a-ES"></a>须菩提言。<a id="a-ET"></a>世尊。<a id="a-EU"></a>如来说人身妙大则非大身。<a id="a-EV"></a>是故如来说名大身。</p>
  <p id="aEW">论曰。<a id="a-EX"></a>大身譬喻示现何义。<a id="a-EY"></a>偈言。</p>
  <p id="aEZ">依彼法身佛　　故说大身喻</p>
  <p id="aEa">身离一切障　　及遍一切境</p>
  <p id="aEb">功德及大体　　故即说大身</p>
  <p id="aEc">非身即是身　　是故说非身</p>
  <p id="aEd">此二偈示何义。<a id="a-Ee"></a>毕竟远离烦恼障智障。<a id="a-Ef"></a>毕竟具足法身故。<a id="a-Eg"></a>此复云何有二种义。<a id="a-Eh"></a>一者遍一切处。<a id="a-Ei"></a>二者功德大。<a id="a-Ej"></a>是故名大身。<a id="a-Ek"></a>偈言。<a id="a-El"></a>功德及大体故。<a id="a-Em"></a>遍一切处者。<a id="a-En"></a>真如一切法不差别故。<a id="a-Eo"></a>偈言。<a id="a-Ep"></a>非身即是身是故说非身故。<a id="a-Eq"></a>如经世尊如来说人身妙大。<a id="a-Er"></a>则非大身。<a id="a-Es"></a>是故如来说名大身故。<a id="a-Et"></a>此说何义。<a id="a-Eu"></a>非身者无有诸相。<a id="a-Ev"></a>是名非身大者。<a id="a-Ew"></a>有真如体。<a id="a-Ex"></a>如是即名妙大身。<a id="a-Ey"></a>如经是名妙大身故。</p>
  <p id="aEz">经曰。<a id="a-F0"></a>佛言。<a id="a-F1"></a>须菩提。<a id="a-F2"></a>菩萨亦如是。<a id="a-F3"></a>若作是言。<a id="a-F4"></a>我当灭度无量众生则非菩萨。<a id="a-F5"></a>佛言。<a id="a-F6"></a>须菩提。<a id="a-F7"></a>于意云何。<a id="a-F8"></a>颇有实法名为菩萨。<a id="a-F9"></a>须菩提言。<a id="a-FA"></a>不也世尊。<a id="a-FB"></a>实无有法名为菩萨。<a id="a-FC"></a>是故佛说一切法无我无众生无人无寿者。<a id="a-FD"></a>须菩提。<a id="a-FE"></a>若菩萨作是言。<a id="a-FF"></a>我庄严佛国土。<a id="a-FG"></a>是不名菩萨。<a id="a-FH"></a>何以故。<a id="a-FI"></a>如来说庄严佛土。<a id="a-FJ"></a>庄严佛土者。<a id="a-FK"></a>即非庄严。<a id="a-FL"></a>是名庄严佛国土。<a id="a-FM"></a>须菩提。<a id="a-FN"></a>若菩萨通达无我无我法者。<a id="a-FO"></a>如来说名真是菩萨菩萨。</p>
  <p id="aFP">论曰。<a id="a-FQ"></a>此中有疑。<a id="a-FR"></a>若无菩萨者。<a id="a-FS"></a>诸佛亦不成大菩提。<a id="a-FT"></a>众生亦不入大涅槃。<a id="a-FU"></a>亦无清净佛国土。<a id="a-FV"></a>若如是为何义故。<a id="a-FW"></a>诸菩萨摩诃萨。<a id="a-FX"></a>发心欲令众生入涅槃。<a id="a-FY"></a>起心修行清净佛国土。<a id="a-FZ"></a>自下经文为断此疑。<a id="a-Fa"></a>云何断疑。<a id="a-Fb"></a>偈言。</p>
  <p id="aFc">不达真法界　　起度众生意</p>
  <p id="aFd">及清净国土　　生心即是倒</p>
  <p id="aFe">此义云何。<a id="a-Ff"></a>若起如是心即是颠倒非菩萨者。<a id="a-Fg"></a>起何等心名为菩萨。<a id="a-Fh"></a>如经须菩提若菩萨通达无我无我法者。<a id="a-Fi"></a>如来说名真是菩萨菩萨故。<a id="a-Fj"></a>此示何义。<a id="a-Fk"></a>偈言。</p>
  <p id="aFl">众生及菩萨　　知诸法无我</p>
  <p id="aFm">非圣自智信　　及圣以有智</p>
  <p id="aFn">此明何义。<a id="a-Fo"></a>知无我无我法者。<a id="a-Fp"></a>谓众生及菩萨。<a id="a-Fq"></a>何等众生何等菩萨。<a id="a-Fr"></a>于彼法若能自智信。<a id="a-Fs"></a>若世间智出世间智。<a id="a-Ft"></a>所谓凡夫圣人。<a id="a-Fu"></a>是人名为菩萨。<a id="a-Fv"></a>此言摄世谛菩萨出世谛菩萨。<a id="a-Fw"></a>是故重说菩萨菩萨。<a id="a-Fx"></a>如经如来说名真是菩萨菩萨故。</p>
 </body>
</html>