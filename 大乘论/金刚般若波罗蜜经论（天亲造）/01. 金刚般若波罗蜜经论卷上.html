<!doctype html>
<html id="z3IBVF4tA" data-ver="989">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">金刚般若波罗蜜经论卷上</h1>
  <p id="a2">天亲菩萨造</p>
  <p id="a3">法门句义及次第　　世间不解离明慧</p>
  <p id="a4">大智通达教我等　　归命无量功德身</p>
  <p id="a5">应当敬彼如是尊　　头面礼足而顶戴</p>
  <p id="a6">以能荷佛难胜事　　摄受众生利益故</p>
  <p id="a7">如是我闻。<a id="a-8"></a>一时婆伽婆。<a id="a-9"></a>在舍婆提城祇树给孤独园。<a id="a-A"></a>与大比丘众千二百五十人俱。<a id="a-B"></a>尔时世尊。<a id="a-C"></a>食时着衣持钵。<a id="a-D"></a>入舍婆提大城乞食于其城中。<a id="a-E"></a>次第乞食已。<a id="a-F"></a>还至本处饭食讫。<a id="a-G"></a>收衣钵洗足已。<a id="a-H"></a>如常敷座结加趺坐。<a id="a-I"></a>端身而住正念不动。</p>
  <p id="aJ">尔时诸比丘来诣佛所。<a id="a-K"></a>到已顶礼佛足。<a id="a-L"></a>右绕三匝退坐一面。</p>
  <p id="aM">尔时慧命须菩提。<a id="a-N"></a>在大众中即从坐起。<a id="a-O"></a>偏袒右肩右膝着地。<a id="a-P"></a>向佛合掌恭敬而立。<a id="a-Q"></a>白佛言。<a id="a-R"></a>希有世尊。<a id="a-S"></a>如来应供正遍知。<a id="a-T"></a>善护念诸菩萨。<a id="a-U"></a>善付嘱诸菩萨。</p>
  <p id="aV">论曰。<a id="a-W"></a>善护念者。<a id="a-X"></a>依根熟菩萨说。<a id="a-Y"></a>善付嘱者。<a id="a-Z"></a>依根未熟菩萨说。<a id="a-a"></a>云何善护念诸菩萨。<a id="a-b"></a>云何善付嘱诸菩萨。<a id="a-c"></a>偈言。</p>
  <p id="ad">巧护义应知　　加彼身同行</p>
  <p id="ae">不退得未得　　是名善付嘱</p>
  <p id="af">云何加彼身同行。<a id="a-g"></a>谓于菩萨身中与智慧力。<a id="a-h"></a>令成就佛法故。<a id="a-i"></a>又彼菩萨摄取众生。<a id="a-j"></a>与教化力。<a id="a-k"></a>是名善护念应知。<a id="a-l"></a>云何不退得未得。<a id="a-m"></a>谓于得未得功德中。<a id="a-n"></a>惧其退失付授智者。<a id="a-o"></a>又得不退者。<a id="a-p"></a>不舍大乘故。<a id="a-q"></a>未得不退者。<a id="a-r"></a>于大乘中欲令胜进故。<a id="a-s"></a>是名善付嘱。<a id="a-t"></a>应知。</p>
  <p id="au">经曰。<a id="a-v"></a>世尊云何菩萨大乘中。<a id="a-w"></a>发阿耨多罗三藐三菩提心。<a id="a-x"></a>应云何住。<a id="a-y"></a>云何修行。<a id="a-z"></a>云何降伏其心。</p>
  <p id="a10">尔时佛告须菩提。<a id="a-11"></a>善哉善哉。<a id="a-12"></a>须菩提。<a id="a-13"></a>如汝所说。<a id="a-14"></a>如来善护念诸菩萨。<a id="a-15"></a>善付嘱诸菩萨。<a id="a-16"></a>汝今谛听当为汝说。<a id="a-17"></a>如菩萨大乘中发阿耨多罗三藐三菩提心。<a id="a-18"></a>应如是住。<a id="a-19"></a>如是修行。<a id="a-1A"></a>如是降伏其心。<a id="a-1B"></a>须菩提白佛言。<a id="a-1C"></a>世尊。<a id="a-1D"></a>如是愿乐欲闻。<a id="a-1E"></a>佛告须菩提。<a id="a-1F"></a>诸菩萨生如是心。<a id="a-1G"></a>所有一切众生众生所摄。<a id="a-1H"></a>若卵生。<a id="a-1I"></a>若胎生。<a id="a-1J"></a>若湿生。<a id="a-1K"></a>若化生。<a id="a-1L"></a>若有色若无色。<a id="a-1M"></a>若有想若无想。<a id="a-1N"></a>若非有想非无想。<a id="a-1O"></a>所有众生界众生所摄。<a id="a-1P"></a>我皆令入无余涅槃而灭度之。<a id="a-1Q"></a>如是灭度无量无边众生。<a id="a-1R"></a>实无众生得灭度者。<a id="a-1S"></a>何以故。<a id="a-1T"></a>须菩提。<a id="a-1U"></a>若菩萨有众生相。<a id="a-1V"></a>即非菩萨。<a id="a-1W"></a>何以故非。<a id="a-1X"></a>须菩提。<a id="a-1Y"></a>若菩萨起众生相人相寿者相。<a id="a-1Z"></a>则不名菩萨。</p>
  <p id="a1a">论曰。<a id="a-1b"></a>云何菩萨大乘中住。<a id="a-1c"></a>问答示现此义。<a id="a-1d"></a>偈言。</p>
  <p id="a1e">广大第一常　　其心不颠倒</p>
  <p id="a1f">利益深心住　　此乘功德满</p>
  <p id="a1g">此偈说何等义。<a id="a-1h"></a>若菩萨有四种深利益菩提心。<a id="a-1i"></a>此是菩萨大乘住处。<a id="a-1j"></a>何以故。<a id="a-1k"></a>此深心功德满。<a id="a-1l"></a>足是故四种深利益摄取心生。<a id="a-1m"></a>能住大乘中。</p>
  <p id="a1n">何等为四种心。<a id="a-1o"></a>一广二第一三常四不颠倒。<a id="a-1p"></a>云何广心利益。<a id="a-1q"></a>如经诸菩萨生如是心所有一切众生众生所摄。<a id="a-1r"></a>乃至所有众生界众生所摄故。</p>
  <p id="a1s">云何第一心利益。<a id="a-1t"></a>如经我皆令住无余涅槃而灭度之故。</p>
  <p id="a1u">云何常心利益。<a id="a-1v"></a>如经如是灭度无量无边众生实无众生得灭度者。<a id="a-1w"></a>何以故。<a id="a-1x"></a>须菩提。<a id="a-1y"></a>若菩萨有众生相即非菩萨故。<a id="a-1z"></a>此义云何。<a id="a-20"></a>菩萨取一切众生犹如我身。<a id="a-21"></a>以此义故。<a id="a-22"></a>菩萨自身灭度。<a id="a-23"></a>无异众生得灭度者。<a id="a-24"></a>若菩萨于众生起众生想。<a id="a-25"></a>不生我想者则不应得菩萨名。<a id="a-26"></a>如是取众生如我身。<a id="a-27"></a>常不舍离。<a id="a-28"></a>是名常心利益。</p>
  <p id="a29">云何不颠倒心利益。<a id="a-2A"></a>如经。<a id="a-2B"></a>何以故非。<a id="a-2C"></a>须菩提。<a id="a-2D"></a>若菩萨起众生相人相寿者相。<a id="a-2E"></a>则不名菩萨故。<a id="a-2F"></a>此示现远离依止身见众生等相故。</p>
  <p id="a2G">论曰。<a id="a-2H"></a>自此以下说菩萨如大乘中住修行。<a id="a-2I"></a>此事应知。</p>
  <p id="a2J">经曰。<a id="a-2K"></a>复次须菩提。<a id="a-2L"></a>菩萨不住于事。<a id="a-2M"></a>行于布施。<a id="a-2N"></a>无所住行于布施。<a id="a-2O"></a>不住色布施。<a id="a-2P"></a>不住声香味触法布施。<a id="a-2Q"></a>须菩提。<a id="a-2R"></a>菩萨应如是布施。<a id="a-2S"></a>不住于相想。<a id="a-2T"></a>何以故。<a id="a-2U"></a>若菩萨不住相布施。<a id="a-2V"></a>其福德聚不可思量。<a id="a-2W"></a>须菩提。<a id="a-2X"></a>于汝意云何。<a id="a-2Y"></a>东方虚空可思量不。<a id="a-2Z"></a>须菩提言。<a id="a-2a"></a>不也世尊。<a id="a-2b"></a>佛言如是。<a id="a-2c"></a>须菩提。<a id="a-2d"></a>南西北方四维上下虚空可思量不。<a id="a-2e"></a>须菩提言。<a id="a-2f"></a>不也世尊。<a id="a-2g"></a>佛言。<a id="a-2h"></a>如是如是。<a id="a-2i"></a>须菩提。<a id="a-2j"></a>菩萨无住相布施。<a id="a-2k"></a>福德聚亦复如是不可思量。</p>
  <p id="a2l">佛复告须菩提。<a id="a-2m"></a>菩萨但应如是行于布施。</p>
  <p id="a2n">论曰。<a id="a-2o"></a>偈言。</p>
  <p id="a2p">檀义摄于六　　资生无畏法</p>
  <p id="a2q">此中一二三　　名为修行住</p>
  <p id="a2r">何故唯檀波罗蜜。<a id="a-2s"></a>名说六波罗蜜。<a id="a-2t"></a>一切波罗蜜檀波罗蜜相义示现故。<a id="a-2u"></a>一切波罗蜜檀相义者。<a id="a-2v"></a>谓资生无畏法檀波罗蜜应知。<a id="a-2w"></a>此义云何。<a id="a-2x"></a>资生者。<a id="a-2y"></a>即一檀波罗蜜体名故。<a id="a-2z"></a>无畏檀波罗蜜者有二。<a id="a-30"></a>谓尸波罗蜜羼提波罗蜜。<a id="a-31"></a>于已作未作恶不生怖畏故。<a id="a-32"></a>法檀波罗蜜者有三。<a id="a-33"></a>谓毗梨耶波罗蜜等不疲惓。<a id="a-34"></a>善知心如实说法故此即是菩萨摩诃萨修行住。<a id="a-35"></a>如向说三种檀摄六波罗蜜。<a id="a-36"></a>是名菩萨摩诃萨修行住。<a id="a-37"></a>云何菩萨不住于事行于布施。<a id="a-38"></a>如是等偈言。</p>
  <p id="a39">自身及报恩　　果报斯不着</p>
  <p id="a3A">护存已不施　　防求于异事</p>
  <p id="a3B">不住于事者。<a id="a-3C"></a>谓不着自身。<a id="a-3D"></a>无所住者。<a id="a-3E"></a>谓不着报恩。<a id="a-3F"></a>报恩者。<a id="a-3G"></a>谓供养恭敬种种等门。<a id="a-3H"></a>如经无所住故。<a id="a-3I"></a>不住色等者。<a id="a-3J"></a>谓不着果报。<a id="a-3K"></a>何故如是不住行于布施。<a id="a-3L"></a>偈言。<a id="a-3M"></a>护存已不施防求于异事。<a id="a-3N"></a>若着自身不行布施。<a id="a-3O"></a>为护此事于身不着。<a id="a-3P"></a>若着报恩果报舍佛菩提。<a id="a-3Q"></a>为异义行于布施。<a id="a-3R"></a>为防是行于事不着。</p>
  <p id="a3S">自此以下说云何菩萨降伏其心。<a id="a-3T"></a>此事应知。<a id="a-3U"></a>云何降伏心。<a id="a-3V"></a>名之降伏。<a id="a-3W"></a>偈言。</p>
  <p id="a3X">调伏彼事中　　远离取相心</p>
  <p id="a3Y">及断种种疑　　亦防生成心</p>
  <p id="a3Z">此文说何义。<a id="a-3a"></a>所谓不见施物受者及施者。<a id="a-3b"></a>偈言。<a id="a-3c"></a>调伏彼事中远离取相心故。<a id="a-3d"></a>如经须菩提菩萨应如是布施不住于相想故。</p>
  <p id="a3e">次说布施利益。<a id="a-3f"></a>何以故。<a id="a-3g"></a>此中有疑。<a id="a-3h"></a>若离施等相想。<a id="a-3i"></a>云何能成施福。<a id="a-3j"></a>彼人如是布施。<a id="a-3k"></a>其福转多故。</p>
  <p id="a3l">次说布施利益。<a id="a-3m"></a>如经。<a id="a-3n"></a>何以故。<a id="a-3o"></a>若菩萨不住相布施。<a id="a-3p"></a>其福德聚不可思量。<a id="a-3q"></a>须菩提。<a id="a-3r"></a>于意云何。<a id="a-3s"></a>东方虚空可思量不。<a id="a-3t"></a>须菩提言。<a id="a-3u"></a>不也世尊。<a id="a-3v"></a>如是等。<a id="a-3w"></a>何故说修行后。<a id="a-3x"></a>次显布施利益。<a id="a-3y"></a>以得降伏心故。<a id="a-3z"></a>是以次说布施利益。<a id="a-40"></a>此义云何。<a id="a-41"></a>不住相想行于布施。<a id="a-42"></a>成就义故。</p>
  <p id="a43">自此以下一切修多罗。<a id="a-44"></a>示现断生疑心。<a id="a-45"></a>云何生疑。<a id="a-46"></a>若不住于法行于布施。<a id="a-47"></a>云何为佛菩提行于布施断彼疑心。</p>
  <p id="a48">经曰。<a id="a-49"></a>须菩提。<a id="a-4A"></a>于意云何。<a id="a-4B"></a>可以相成就见如来不。<a id="a-4C"></a>须菩提言。<a id="a-4D"></a>不也世尊。<a id="a-4E"></a>不可以相成就得见如来。<a id="a-4F"></a>何以故。<a id="a-4G"></a>如来所说相即非相。</p>
  <p id="a4H">佛告须菩提。<a id="a-4I"></a>凡所有相皆是妄语。<a id="a-4J"></a>若见诸相非相。<a id="a-4K"></a>则非妄语。<a id="a-4L"></a>如是诸相非相。<a id="a-4M"></a>则见如来。</p>
  <p id="a4N">论曰。<a id="a-4O"></a>偈言。</p>
  <p id="a4P">分别有为体　　防彼成就得</p>
  <p id="a4Q">三相异体故　　离彼是如来</p>
  <p id="a4R">此义云何。<a id="a-4S"></a>若分别有为体。<a id="a-4T"></a>是如来以有为相为第一。<a id="a-4U"></a>以相成就见如来。<a id="a-4V"></a>为防彼相成就得如来身。</p>
  <p id="a4W">如经。<a id="a-4X"></a>不可以相成就得见如来故。<a id="a-4Y"></a>何以故。<a id="a-4Z"></a>如来名无为法身故。<a id="a-4a"></a>如经。<a id="a-4b"></a>何以故。<a id="a-4c"></a>如来所说相即非相。<a id="a-4d"></a>偈言。<a id="a-4e"></a>三相异体故离彼是如来。<a id="a-4f"></a>彼相成就即非相成就。<a id="a-4g"></a>何以故。<a id="a-4h"></a>三相异如来体故。</p>
  <p id="a4i">如经。<a id="a-4j"></a>佛告须菩提。<a id="a-4k"></a>凡所有相皆是妄语。<a id="a-4l"></a>若见诸相非相。<a id="a-4m"></a>则非妄语。<a id="a-4n"></a>如是诸相非相。<a id="a-4o"></a>则见如来。<a id="a-4p"></a>此句显有为虚妄故。<a id="a-4q"></a>偈言。<a id="a-4r"></a>离彼是如来。<a id="a-4s"></a>示现彼处三相无故。<a id="a-4t"></a>相非相相对故。<a id="a-4u"></a>彼处生住灭异体不可得故。<a id="a-4v"></a>此句明如来体非有为故。<a id="a-4w"></a>菩萨如是知如来为佛菩提行于布施。<a id="a-4x"></a>彼菩萨不住于法行于布施。<a id="a-4y"></a>成如是断疑故。</p>
  <p id="a4z">自此以下。<a id="a-50"></a>尊者须菩提生疑致问。</p>
  <p id="a51">经曰。<a id="a-52"></a>须菩提白佛言。<a id="a-53"></a>世尊。<a id="a-54"></a>颇有众生。<a id="a-55"></a>于未来世末世。<a id="a-56"></a>得闻如是修多罗章句生实相不。<a id="a-57"></a>佛告须菩提。<a id="a-58"></a>莫作是说。<a id="a-59"></a>颇有众生于未来世末世。<a id="a-5A"></a>得闻如是修多罗章句生实相不。<a id="a-5B"></a>佛复告须菩提。<a id="a-5C"></a>有未来世末世。<a id="a-5D"></a>有菩萨摩诃萨。<a id="a-5E"></a>法欲灭时有持戒修福德智慧者。<a id="a-5F"></a>于此修多罗章句。<a id="a-5G"></a>能生信心。<a id="a-5H"></a>以此为实。</p>
  <p id="a5I">佛复告须菩提。<a id="a-5J"></a>当知彼菩萨摩诃萨非于一佛二佛三四五佛所修行供养。<a id="a-5K"></a>非于一佛二佛三四五佛所而种善根。</p>
  <p id="a5L">佛复告须菩提。<a id="a-5M"></a>已于无量百千万诸佛所修行供养。<a id="a-5N"></a>无量百千万诸佛所种诸善根。<a id="a-5O"></a>闻是修多罗。<a id="a-5P"></a>乃至一念能生净信。<a id="a-5Q"></a>须菩提。<a id="a-5R"></a>如来悉知是诸众生。<a id="a-5S"></a>如来悉见是诸众生。<a id="a-5T"></a>须菩提。<a id="a-5U"></a>是诸菩萨生如是无量福德聚。<a id="a-5V"></a>取如是无量福德。<a id="a-5W"></a>何以故。<a id="a-5X"></a>须菩提。<a id="a-5Y"></a>是诸菩萨无复我相众生相人相寿者相。<a id="a-5Z"></a>须菩提。<a id="a-5a"></a>是诸菩萨无法相亦非无法相。<a id="a-5b"></a>无相亦非无相。<a id="a-5c"></a>何以故。<a id="a-5d"></a>须菩提。<a id="a-5e"></a>是诸菩萨若取法相。<a id="a-5f"></a>则为着我人众生寿者。<a id="a-5g"></a>须菩提。<a id="a-5h"></a>若是菩萨有法相。<a id="a-5i"></a>即着我相人相众生相寿者相。<a id="a-5j"></a>何以故。<a id="a-5k"></a>须菩提。<a id="a-5l"></a>不应取法。<a id="a-5m"></a>非不取法。<a id="a-5n"></a>以是义故。<a id="a-5o"></a>如来常说筏喻法门。<a id="a-5p"></a>是法应舍。<a id="a-5q"></a>非舍法故。</p>
  <p id="a5r">论曰。<a id="a-5s"></a>此义云何。<a id="a-5t"></a>向依波罗蜜说不住行于布施。<a id="a-5u"></a>说因深义。<a id="a-5v"></a>向依如来非有为体。<a id="a-5w"></a>说果深义。<a id="a-5x"></a>若尔未来恶世人不生信心。<a id="a-5y"></a>云何不空说。<a id="a-5z"></a>为断彼疑。<a id="a-60"></a>佛答此义。</p>
  <p id="a61">如经。<a id="a-62"></a>佛告须菩提。<a id="a-63"></a>莫作是说。<a id="a-64"></a>乃至非舍法故。<a id="a-65"></a>此义云何。<a id="a-66"></a>偈言。</p>
  <p id="a67">说因果深义　　于彼恶世时</p>
  <p id="a68">不空以有实　　菩萨三德备</p>
  <p id="a69">此义云何。<a id="a-6A"></a>彼恶世时。<a id="a-6B"></a>菩萨具足持戒功德智慧故。<a id="a-6C"></a>能生信心。<a id="a-6D"></a>以此义故名不空说。<a id="a-6E"></a>又偈言。</p>
  <p id="a6F">修戒于过去　　及种诸善根</p>
  <p id="a6G">戒具于诸佛　　亦说功德满</p>
  <p id="a6H">如经。<a id="a-6I"></a>佛复告须菩提。<a id="a-6J"></a>当知彼菩萨摩诃萨非于一佛二佛三四五佛所修行供养。<a id="a-6K"></a>非于一佛二佛三四五佛所而种善根。</p>
  <p id="a6L">佛告须菩提。<a id="a-6M"></a>已于无量百千万诸佛所修行供养。<a id="a-6N"></a>无量百千万诸佛所种诸善根故。<a id="a-6O"></a>此经文明于过去诸佛具足持戒供养彼佛。<a id="a-6P"></a>亦种诸善根。<a id="a-6Q"></a>如是次第。<a id="a-6R"></a>彼持戒具足。<a id="a-6S"></a>功德具足故。<a id="a-6T"></a>又偈言。</p>
  <p id="a6U">彼寿者及法　　远离于取相</p>
  <p id="a6V">亦说知彼相　　依八八义别</p>
  <p id="a6W">此义云何。<a id="a-6X"></a>复说般若义不断故。<a id="a-6Y"></a>说何等义。<a id="a-6Z"></a>明彼菩萨离于寿者相离于法相故。<a id="a-6a"></a>以对彼相故说此义。<a id="a-6b"></a>偈言。<a id="a-6c"></a>依八八义别故。<a id="a-6d"></a>此复云何。<a id="a-6e"></a>依四种寿者相。<a id="a-6f"></a>有四种义故。<a id="a-6g"></a>依四种法相有四种义故。<a id="a-6h"></a>是故依八相有八种义差别故。<a id="a-6i"></a>此义复云何。<a id="a-6j"></a>偈言。</p>
  <p id="a6k">差别相续体　　不断至命住</p>
  <p id="a6l">复趣于异道　　是我相四种</p>
  <p id="a6m">此义云何。<a id="a-6n"></a>明寿者相义故。<a id="a-6o"></a>何者是四种。<a id="a-6p"></a>一者我相。<a id="a-6q"></a>二者众生相。<a id="a-6r"></a>三者命相。<a id="a-6s"></a>四者寿者相。<a id="a-6t"></a>我相者见五阴差别。<a id="a-6u"></a>一一阴是我。<a id="a-6v"></a>如是妄取是名我相。<a id="a-6w"></a>众生相者。<a id="a-6x"></a>见身相续不断。<a id="a-6y"></a>是名众生相。<a id="a-6z"></a>命相者。<a id="a-70"></a>一报命根不断住故。<a id="a-71"></a>是名命相。<a id="a-72"></a>寿者相者。<a id="a-73"></a>命根断灭复生六道。<a id="a-74"></a>是名寿者相。<a id="a-75"></a>如经。<a id="a-76"></a>何以故。<a id="a-77"></a>须菩提。<a id="a-78"></a>是诸菩萨无复我相众生相人相寿者相故。<a id="a-79"></a>云何及法。<a id="a-7A"></a>偈言。</p>
  <p id="a7B">一切空无物　　实有不可说</p>
  <p id="a7C">依言辞而说　　是法相四种</p>
  <p id="a7D">何者是四种。<a id="a-7E"></a>一者法相。<a id="a-7F"></a>二者非法相。<a id="a-7G"></a>三者相。<a id="a-7H"></a>四者非相。<a id="a-7I"></a>此义云何。<a id="a-7J"></a>有可取能取一切法。<a id="a-7K"></a>无故言无法相。<a id="a-7L"></a>以无物故。<a id="a-7M"></a>彼法无我空实有故。<a id="a-7N"></a>言亦非无法相。<a id="a-7O"></a>彼空无物。<a id="a-7P"></a>而此不可说有无故言无相。<a id="a-7Q"></a>依言辞而说故。<a id="a-7R"></a>言亦非无相。<a id="a-7S"></a>何以故。<a id="a-7T"></a>以于无言处依言相说。<a id="a-7U"></a>是故依八种差别义。<a id="a-7V"></a>离八种相。<a id="a-7W"></a>所谓离人相离法相。<a id="a-7X"></a>是故说有智慧。</p>
  <p id="a7Y">如经。<a id="a-7Z"></a>须菩提。<a id="a-7a"></a>是诸菩萨无法相。<a id="a-7b"></a>亦非无法相。<a id="a-7c"></a>无相亦非无相故。<a id="a-7d"></a>有智慧便足。<a id="a-7e"></a>何故复说持戒功德。<a id="a-7f"></a>为示现生实相差别义故。<a id="a-7g"></a>云何示现。<a id="a-7h"></a>偈言。</p>
  <p id="a7i">彼人依信心　　恭敬生实相</p>
  <p id="a7j">闻声不正取　　正说如是取</p>
  <p id="a7k">此义云何。<a id="a-7l"></a>彼人有持戒功德。<a id="a-7m"></a>依信心恭敬能生实相。<a id="a-7n"></a>是以说彼义故。<a id="a-7o"></a>次言闻说如是修多罗章句乃至一念生净信者。<a id="a-7p"></a>是故不但说般若。<a id="a-7q"></a>又有智慧者。<a id="a-7r"></a>不如声取义。<a id="a-7s"></a>随顺第一义智正说如是取。<a id="a-7t"></a>能生实相。<a id="a-7u"></a>是以说此义故。<a id="a-7v"></a>次言须菩提不应取法非不取法。<a id="a-7w"></a>不应取法者。<a id="a-7x"></a>不应如声取法。<a id="a-7y"></a>非不取法者。<a id="a-7z"></a>随顺第一义智正说如是取。<a id="a-80"></a>彼菩萨闻说如是修多罗章句生实相故。<a id="a-81"></a>又经复言。<a id="a-82"></a>须菩提。<a id="a-83"></a>如来悉知是诸众生。<a id="a-84"></a>如来悉见是诸众生。<a id="a-85"></a>如是等。<a id="a-86"></a>此明何义。<a id="a-87"></a>偈言。</p>
  <p id="a88">佛非见果知　　愿智力现见</p>
  <p id="a89">求供养恭敬　　彼人不能说</p>
  <p id="a8A">此义云何。<a id="a-8B"></a>彼持戒等人。<a id="a-8C"></a>诸佛如来非见果比知。<a id="a-8D"></a>云何知。<a id="a-8E"></a>偈言。<a id="a-8F"></a>愿智力现见故。<a id="a-8G"></a>如来悉知是诸众生便足。<a id="a-8H"></a>何故复说。<a id="a-8I"></a>如来悉见是诸众生。<a id="a-8J"></a>若不说如来悉见是诸众生。<a id="a-8K"></a>或谓如来以比智知。<a id="a-8L"></a>恐生如是心故。<a id="a-8M"></a>若尔但言如来悉见是诸众生便足。<a id="a-8N"></a>何故复说如来悉知是诸众生。<a id="a-8O"></a>若不说如来悉知是诸众生。<a id="a-8P"></a>或谓如来以肉眼等见。<a id="a-8Q"></a>为防是故。<a id="a-8R"></a>何故如是说。<a id="a-8S"></a>以有二语故。<a id="a-8T"></a>又何故如来如是说。<a id="a-8U"></a>偈言。<a id="a-8V"></a>求供养恭敬彼人不能说故。<a id="a-8W"></a>此义云何。<a id="a-8X"></a>若有人欲得供养恭敬。<a id="a-8Y"></a>自叹有持戒等功德。<a id="a-8Z"></a>彼人则不能说。<a id="a-8a"></a>是人自知故。<a id="a-8b"></a>诸佛如来善知彼何等人有何等行。<a id="a-8c"></a>是故彼人不能自说。</p>
  <p id="a8d">又是诸菩萨生如是无量福德聚。<a id="a-8e"></a>取如是无量福德者。<a id="a-8f"></a>此义云何。<a id="a-8g"></a>生者能生因故。<a id="a-8h"></a>取者熏修自体果义故。<a id="a-8i"></a>又何以故。<a id="a-8j"></a>须菩提。<a id="a-8k"></a>是诸菩萨若取法相。<a id="a-8l"></a>则为着我人众生寿者。<a id="a-8m"></a>此义云何。<a id="a-8n"></a>但有无明使无现行粗烦恼。<a id="a-8o"></a>示无我见故。<a id="a-8p"></a>又经言。<a id="a-8q"></a>以是义故。<a id="a-8r"></a>如来常说筏喻法门。<a id="a-8s"></a>是法应舍非舍法者。<a id="a-8t"></a>有何次第。<a id="a-8u"></a>偈言。</p>
  <p id="a8v">彼不住随顺　　于法中证智</p>
  <p id="a8w">如人舍船筏　　法中义亦然</p>
  <p id="a8x">此义云何。<a id="a-8y"></a>示修多罗等法中证智不住故。<a id="a-8z"></a>以得证智舍法故。<a id="a-90"></a>如到彼岸舍筏故。<a id="a-91"></a>随顺者。<a id="a-92"></a>随顺彼证智法。<a id="a-93"></a>彼法应取。<a id="a-94"></a>如人未到彼岸取筏故。</p>
  <p id="a95">自此以下。<a id="a-96"></a>说何等义。<a id="a-97"></a>为遮异疑故。<a id="a-98"></a>云何异疑。<a id="a-99"></a>向说不可以相成就得见如来。<a id="a-9A"></a>何以故。<a id="a-9B"></a>如来非有为相得名故。<a id="a-9C"></a>若如是云何释迦牟尼佛。<a id="a-9D"></a>得阿耨多罗三藐三菩提。<a id="a-9E"></a>说名为佛。<a id="a-9F"></a>云何说法。<a id="a-9G"></a>是名异疑。<a id="a-9H"></a>为断此疑。<a id="a-9I"></a>云何断疑。</p>
  <p id="a9J">经曰。<a id="a-9K"></a>复次佛告慧命须菩提。<a id="a-9L"></a>须菩提。<a id="a-9M"></a>于意云何。<a id="a-9N"></a>如来得阿耨多罗三藐三菩提耶。<a id="a-9O"></a>如来有所说法耶。<a id="a-9P"></a>须菩提言。<a id="a-9Q"></a>如我解佛所说义。<a id="a-9R"></a>无有定法如来得阿耨多罗三藐三菩提。<a id="a-9S"></a>亦无有定法如来可说。<a id="a-9T"></a>何以故。<a id="a-9U"></a>如来所说法。<a id="a-9V"></a>皆不可取不可说。<a id="a-9W"></a>非法非非法。<a id="a-9X"></a>何以故。<a id="a-9Y"></a>一切圣人皆以无为法得名。</p>
  <p id="a9Z">论曰。<a id="a-9a"></a>以是义故。<a id="a-9b"></a>释迦牟尼佛。<a id="a-9c"></a>非佛亦非说法。<a id="a-9d"></a>此义云何。<a id="a-9e"></a>偈言。</p>
  <p id="a9f">应化非真佛　　亦非说法者</p>
  <p id="a9g">说法不二取　　无说离言相</p>
  <p id="a9h">此义云何。<a id="a-9i"></a>佛有三种。<a id="a-9j"></a>一者法身佛。<a id="a-9k"></a>二者报佛。<a id="a-9l"></a>三者化佛。<a id="a-9m"></a>又释迦牟尼名为佛者。<a id="a-9n"></a>此是化佛。<a id="a-9o"></a>此佛不证阿耨多罗三藐三菩提。<a id="a-9p"></a>亦不说法。<a id="a-9q"></a>如经无有定法如来得阿耨多罗三藐三菩提。<a id="a-9r"></a>亦无有定法如来可说。<a id="a-9s"></a>若尔何故经言。<a id="a-9t"></a>何以故。<a id="a-9u"></a>如来所说法皆不可取不可说。<a id="a-9v"></a>如是等。<a id="a-9w"></a>有人谤言。<a id="a-9x"></a>如来一向不说法。<a id="a-9y"></a>为遮此故。<a id="a-9z"></a>偈言。<a id="a-A0"></a>应化非真佛亦非说法者故。<a id="a-A1"></a>说法不二取无说离言相者。<a id="a-A2"></a>听者不取法不取非法故。<a id="a-A3"></a>说者亦不二说法非法故。<a id="a-A4"></a>何以故。<a id="a-A5"></a>彼法非法非非法。<a id="a-A6"></a>依何义说。<a id="a-A7"></a>依真如义说。<a id="a-A8"></a>非法者。<a id="a-A9"></a>一切法无体相故。<a id="a-AA"></a>非非法者。<a id="a-AB"></a>彼真如无我相实有故。<a id="a-AC"></a>何故唯言说不言证。<a id="a-AD"></a>有言说者。<a id="a-AE"></a>即成证义故。<a id="a-AF"></a>若不证者。<a id="a-AG"></a>则不能说。<a id="a-AH"></a>如经。<a id="a-AI"></a>何以故。<a id="a-AJ"></a>一切圣人皆以无为法得名。<a id="a-AK"></a>此句明何义。<a id="a-AL"></a>彼法是说因故。<a id="a-AM"></a>何以故。<a id="a-AN"></a>一切圣人依真如法清净得名。<a id="a-AO"></a>以无为法得名故。<a id="a-AP"></a>以此义故。<a id="a-AQ"></a>彼圣人说彼无为法。<a id="a-AR"></a>复以何义。<a id="a-AS"></a>如彼圣人所证法。<a id="a-AT"></a>不可如是说。<a id="a-AU"></a>何况如是取。<a id="a-AV"></a>何以故。<a id="a-AW"></a>彼法远离言语相。<a id="a-AX"></a>非可说事故。<a id="a-AY"></a>何故不但言佛。<a id="a-AZ"></a>乃说一切圣人。<a id="a-Aa"></a>以一切圣人依真如清净得名故。<a id="a-Ab"></a>如是具足清净如分清净故。</p>
  <p id="aAc">经曰。<a id="a-Ad"></a>须菩提。<a id="a-Ae"></a>于意云何。<a id="a-Af"></a>若满三千大千世界七宝。<a id="a-Ag"></a>以用布施。<a id="a-Ah"></a>须菩提。<a id="a-Ai"></a>于意云何。<a id="a-Aj"></a>是善男子善女人所得福德。<a id="a-Ak"></a>宁为多不。<a id="a-Al"></a>须菩提言。<a id="a-Am"></a>甚多婆伽婆。<a id="a-An"></a>甚多修伽陀。<a id="a-Ao"></a>彼善男子善女人得福甚多。<a id="a-Ap"></a>何以故。<a id="a-Aq"></a>世尊。<a id="a-Ar"></a>是福德聚即非福德聚。<a id="a-As"></a>是故如来说福德聚福德聚。</p>
  <p id="aAt">佛言。<a id="a-Au"></a>须菩提。<a id="a-Av"></a>若善男子善女人。<a id="a-Aw"></a>以满三千大千世界七宝。<a id="a-Ax"></a>持用布施。<a id="a-Ay"></a>若复于此经中受持乃至四句偈等。<a id="a-Az"></a>为他人说。<a id="a-B0"></a>其福胜彼无量不可数。<a id="a-B1"></a>何以故。<a id="a-B2"></a>须菩提。<a id="a-B3"></a>一切诸佛阿耨多罗三藐三菩提法。<a id="a-B4"></a>皆从此经出。<a id="a-B5"></a>一切诸佛如来皆从此经生。<a id="a-B6"></a>须菩提。<a id="a-B7"></a>所谓佛法。<a id="a-B8"></a>佛法者即非佛法。<a id="a-B9"></a>是名佛法。</p>
  <p id="aBA">论曰。<a id="a-BB"></a>此说胜福德譬喻校量。<a id="a-BC"></a>示现何义。<a id="a-BD"></a>法虽不可取不可说。<a id="a-BE"></a>而不空故。<a id="a-BF"></a>偈言。</p>
  <p id="aBG">受持法及说　　不空于福德</p>
  <p id="aBH">福不趣菩提　　二能趣菩提</p>
  <p id="aBI">何故说言。<a id="a-BJ"></a>世尊是福德聚即非福德聚者。<a id="a-BK"></a>偈言。<a id="a-BL"></a>福不趣菩提二能趣菩提故。<a id="a-BM"></a>此义云何。<a id="a-BN"></a>彼福德不趣大菩提。<a id="a-BO"></a>二能趣大菩提故。<a id="a-BP"></a>何者为二。</p>
  <p id="aBQ">一者受持。<a id="a-BR"></a>二者演说。<a id="a-BS"></a>如经受持乃至四句偈等。<a id="a-BT"></a>为他人说故。<a id="a-BU"></a>何故名福德聚。<a id="a-BV"></a>聚义有二种。<a id="a-BW"></a>一者积聚义。<a id="a-BX"></a>二者进趣义。<a id="a-BY"></a>如人担重说名为聚。<a id="a-BZ"></a>如是彼福德聚以有积聚义故。<a id="a-Ba"></a>说名为聚。<a id="a-Bb"></a>于菩提不能进趣故。<a id="a-Bc"></a>名为非福德聚。<a id="a-Bd"></a>此二能趣大菩提。<a id="a-Be"></a>是故于彼福德中此福为胜。<a id="a-Bf"></a>云何此二能得大菩提。<a id="a-Bg"></a>如经何以故。<a id="a-Bh"></a>须菩提一切诸佛阿耨多罗三藐三菩提法皆从此经出。<a id="a-Bi"></a>一切诸佛如来皆从此经生故。<a id="a-Bj"></a>云何说一切诸佛菩提法皆从此经出。<a id="a-Bk"></a>云何说一切诸佛如来皆从此经生。<a id="a-Bl"></a>偈言。</p>
  <p id="aBm">于实名了因　　亦为余生因</p>
  <p id="aBn">唯独诸佛法　　福成第一体</p>
  <p id="aBo">此义云何。<a id="a-Bp"></a>菩提者名为法身。<a id="a-Bq"></a>彼体实无为。<a id="a-Br"></a>是故于彼法身。<a id="a-Bs"></a>此二能作了因。<a id="a-Bt"></a>不能作生因。<a id="a-Bu"></a>余者受报相好庄严佛化身相好佛。<a id="a-Bv"></a>于此为生因。<a id="a-Bw"></a>以能作菩提因。<a id="a-Bx"></a>是故名因。<a id="a-By"></a>显彼福德中此福胜故。<a id="a-Bz"></a>如经。<a id="a-C0"></a>何以故。<a id="a-C1"></a>须菩提乃至皆从此经生故。<a id="a-C2"></a>云何成此义。<a id="a-C3"></a>偈言。<a id="a-C4"></a>唯独诸佛法福成第一体故。</p>
  <p id="aC5">须菩提所谓佛法佛法者即非佛法者。<a id="a-C6"></a>彼诸佛法余人不得。<a id="a-C7"></a>是故彼佛法名为佛法。<a id="a-C8"></a>是故言唯独诸佛法。<a id="a-C9"></a>第一不共义。<a id="a-CA"></a>以能作第一法因。<a id="a-CB"></a>是故彼福德中。<a id="a-CC"></a>此福为胜。<a id="a-CD"></a>如是成福德多故。</p>
  <p id="aCE">经曰。<a id="a-CF"></a>须菩提。<a id="a-CG"></a>于意云何。<a id="a-CH"></a>须陀洹能作是念。<a id="a-CI"></a>我得须陀洹果不。<a id="a-CJ"></a>须菩提言。<a id="a-CK"></a>不也世尊。<a id="a-CL"></a>何以故。<a id="a-CM"></a>实无有法名须陀洹。<a id="a-CN"></a>不入色声香味触法。<a id="a-CO"></a>是名须陀洹。<a id="a-CP"></a>佛言。<a id="a-CQ"></a>须菩提。<a id="a-CR"></a>于意云何。<a id="a-CS"></a>斯陀含能作是念。<a id="a-CT"></a>我得斯陀含果不。<a id="a-CU"></a>须菩提言。<a id="a-CV"></a>不也世尊。<a id="a-CW"></a>何以故。<a id="a-CX"></a>实无有法名斯陀含。<a id="a-CY"></a>是名斯陀含。<a id="a-CZ"></a>须菩提。<a id="a-Ca"></a>于意云何。<a id="a-Cb"></a>阿那含能作是念。<a id="a-Cc"></a>我得阿那含果不。<a id="a-Cd"></a>须菩提言。<a id="a-Ce"></a>不也世尊。<a id="a-Cf"></a>何以故。<a id="a-Cg"></a>实无有法名阿那含是名阿那含。<a id="a-Ch"></a>须菩提。<a id="a-Ci"></a>于意云何。<a id="a-Cj"></a>阿罗汉能作是念。<a id="a-Ck"></a>我得阿罗汉不。<a id="a-Cl"></a>须菩提言。<a id="a-Cm"></a>不也世尊。<a id="a-Cn"></a>何以故。<a id="a-Co"></a>实无有法名阿罗汉。<a id="a-Cp"></a>世尊。<a id="a-Cq"></a>若阿罗汉作是念。<a id="a-Cr"></a>我得阿罗汉。<a id="a-Cs"></a>即为着我人众生寿者。<a id="a-Ct"></a>世尊。<a id="a-Cu"></a>佛说我得无诤三昧最为第一。<a id="a-Cv"></a>世尊。<a id="a-Cw"></a>说我是离欲阿罗汉。<a id="a-Cx"></a>世尊。<a id="a-Cy"></a>我不作是念。<a id="a-Cz"></a>我是离欲阿罗汉。<a id="a-D0"></a>世尊。<a id="a-D1"></a>我若作是念。<a id="a-D2"></a>我得阿罗汉。<a id="a-D3"></a>世尊。<a id="a-D4"></a>则不说我无诤行第一。<a id="a-D5"></a>以须菩提实无所行。<a id="a-D6"></a>而名须菩提无诤无诤行。</p>
  <p id="aD7">论曰。<a id="a-D8"></a>向说圣人无为法得名。<a id="a-D9"></a>以是义故。<a id="a-DA"></a>彼法不可取不可说。<a id="a-DB"></a>若须陀洹等圣人取自果。<a id="a-DC"></a>云何言彼法不可取。<a id="a-DD"></a>既如证如说云何成不可说。<a id="a-DE"></a>自下经文为断此疑。<a id="a-DF"></a>成彼法不可取不可说故。<a id="a-DG"></a>偈言。</p>
  <p id="aDH">不可取及说　　自果不取故</p>
  <p id="aDI">依彼善吉者　　说离二种障</p>
  <p id="aDJ">此义云何。<a id="a-DK"></a>以圣人无为法得名。<a id="a-DL"></a>是故不取一法。<a id="a-DM"></a>不取者不取六尘境界。<a id="a-DN"></a>以是义故。<a id="a-DO"></a>名不取逆流者。<a id="a-DP"></a>如经不入色声香味触法。<a id="a-DQ"></a>是名须陀洹故。<a id="a-DR"></a>乃至阿罗汉不取一法。<a id="a-DS"></a>以是义故。<a id="a-DT"></a>名为罗汉。<a id="a-DU"></a>然圣人非不取无为法。<a id="a-DV"></a>以取自果故。<a id="a-DW"></a>若圣人起如是心我能得果。<a id="a-DX"></a>即为着我等者。<a id="a-DY"></a>此义云何。<a id="a-DZ"></a>以有使烦恼非行烦恼。<a id="a-Da"></a>何以故。<a id="a-Db"></a>彼于证时离取我等烦恼。<a id="a-Dc"></a>是故无如是心我能得果。<a id="a-Dd"></a>何故尊者须菩提。<a id="a-De"></a>自叹身得受记。<a id="a-Df"></a>以自身证果。<a id="a-Dg"></a>为于彼义中生信心故。<a id="a-Dh"></a>何故唯说无诤行。<a id="a-Di"></a>为明胜功德故。<a id="a-Dj"></a>为生深信故。<a id="a-Dk"></a>何故言以须菩提实无所行。<a id="a-Dl"></a>而名须菩提无诤无诤行者。<a id="a-Dm"></a>偈言依彼善吉者说离二种障故。<a id="a-Dn"></a>二种障者。<a id="a-Do"></a>一者烦恼障。<a id="a-Dp"></a>二者三昧障。<a id="a-Dq"></a>离彼二障故言无所行。<a id="a-Dr"></a>以是义故。<a id="a-Ds"></a>说名二种诤离彼二种障故。<a id="a-Dt"></a>名为无诤无诤行。</p>
  <p id="aDu">经曰。<a id="a-Dv"></a>佛告须菩提。<a id="a-Dw"></a>于意云何。<a id="a-Dx"></a>如来昔在燃灯佛所。<a id="a-Dy"></a>得阿耨多罗三藐三菩提法不。<a id="a-Dz"></a>须菩提言。<a id="a-E0"></a>不也世尊。<a id="a-E1"></a>如来在然灯佛所。<a id="a-E2"></a>于法实无所得阿耨多罗三藐三菩提。</p>
  <p id="aE3">论曰。<a id="a-E4"></a>复有疑释迦如来昔在燃灯佛所受法。<a id="a-E5"></a>彼佛为此佛说法。<a id="a-E6"></a>若如是云何彼法不可说不可取。<a id="a-E7"></a>为断此疑。<a id="a-E8"></a>说彼佛所无法可取。<a id="a-E9"></a>如经不也世尊如来在然灯佛所。<a id="a-EA"></a>于法实无所得阿耨多罗三藐三菩提故。<a id="a-EB"></a>何故如是说。<a id="a-EC"></a>偈言。</p>
  <p id="aED">佛于然灯语　　不取理实智</p>
  <p id="aEE">以是真实义　　成彼无取说</p>
  <p id="aEF">此义云何。<a id="a-EG"></a>释迦如来于燃灯佛所。<a id="a-EH"></a>言语所说不取证法故。<a id="a-EI"></a>以是义故。<a id="a-EJ"></a>显彼证智不可说不可取。<a id="a-EK"></a>偈言以是真实义成彼无取说故。</p>
  <p id="aEL">又若圣人无为法得名。<a id="a-EM"></a>是法不可取不可说。</p>
  <p id="aEN">云何诸菩萨取庄严净佛国土。<a id="a-EO"></a>云何受乐报佛取自法王身。<a id="a-EP"></a>云何余世间复取彼是法王身。<a id="a-EQ"></a>自下经文为断此疑。</p>
  <p id="aER">经曰。<a id="a-ES"></a>佛告须菩提。<a id="a-ET"></a>若菩萨作是言。<a id="a-EU"></a>我庄严佛国土。<a id="a-EV"></a>彼菩萨不实语。<a id="a-EW"></a>何以故。<a id="a-EX"></a>须菩提。<a id="a-EY"></a>如来所说庄严佛土者。<a id="a-EZ"></a>则非庄严是名庄严佛土。<a id="a-Ea"></a>是故须菩提。<a id="a-Eb"></a>诸菩萨摩诃萨。<a id="a-Ec"></a>应如是生清净心。<a id="a-Ed"></a>而无所住。<a id="a-Ee"></a>不住色生心。<a id="a-Ef"></a>不住声香味触法生心。<a id="a-Eg"></a>应无所住而生其心。</p>
  <p id="aEh">须菩提。<a id="a-Ei"></a>譬如有人身如须弥山王。<a id="a-Ej"></a>须菩提。<a id="a-Ek"></a>于意云何。<a id="a-El"></a>是身为大不。<a id="a-Em"></a>须菩提言。<a id="a-En"></a>甚大世尊。<a id="a-Eo"></a>何以故。<a id="a-Ep"></a>佛说非身是名大身。<a id="a-Eq"></a>彼身非身是名大身。</p>
  <p id="aEr">论曰。<a id="a-Es"></a>此义如是应知。<a id="a-Et"></a>云何知。<a id="a-Eu"></a>偈言。</p>
  <p id="aEv">智习唯识通　　如是取净土</p>
  <p id="aEw">非形第一体　　非严庄严意</p>
  <p id="aEx">此义云何。<a id="a-Ey"></a>诸佛无有庄严国土事。<a id="a-Ez"></a>唯诸佛如来真实智慧习识通达。<a id="a-F0"></a>是故彼土不可取。<a id="a-F1"></a>若人取彼国土形相。<a id="a-F2"></a>作是言我成就清净佛土。<a id="a-F3"></a>彼不实说。</p>
  <p id="aF4">如经。<a id="a-F5"></a>何以故。<a id="a-F6"></a>须菩提如来所说庄严佛土者。<a id="a-F7"></a>则非庄严是名庄严佛土故。<a id="a-F8"></a>何故如是说。<a id="a-F9"></a>偈言非形第一体非严庄严意故。<a id="a-FA"></a>庄严有二种。<a id="a-FB"></a>一者形相二者第一义相。<a id="a-FC"></a>是故说非严庄严。<a id="a-FD"></a>又非庄严佛土者。<a id="a-FE"></a>无有形相故非庄严。<a id="a-FF"></a>如是无庄严即是第一庄严。<a id="a-FG"></a>何以故。<a id="a-FH"></a>以一切功德成就庄严故。<a id="a-FI"></a>若人分别佛国土。<a id="a-FJ"></a>是有为形相。<a id="a-FK"></a>而言我成就清净佛国土。<a id="a-FL"></a>彼菩萨住于色等境界中生如是心。<a id="a-FM"></a>为遮此故。<a id="a-FN"></a>如经是故须菩提。<a id="a-FO"></a>诸菩萨摩诃萨。<a id="a-FP"></a>应如是生清净心而无所住。<a id="a-FQ"></a>不住色生心。<a id="a-FR"></a>不住声香味触法生心。<a id="a-FS"></a>应无所住而生其心故。<a id="a-FT"></a>前言云何受乐报佛取自法王身。<a id="a-FU"></a>云何余世间复取彼是法王身。<a id="a-FV"></a>为除此疑。<a id="a-FW"></a>说受乐报佛体同彼须弥山王镜像义故。<a id="a-FX"></a>此义云何偈言。</p>
  <p id="aFY">如山王无取　　受报亦复然</p>
  <p id="aFZ">远离于诸漏　　及有为法故</p>
  <p id="aFa">此义云何。<a id="a-Fb"></a>如须弥山王势力高远故。<a id="a-Fc"></a>名为大。<a id="a-Fd"></a>而不取彼山王体我是山王。<a id="a-Fe"></a>以无分别故。<a id="a-Ff"></a>受乐报佛亦如是。<a id="a-Fg"></a>以得无上法王体故名为大。<a id="a-Fh"></a>而不取彼法王体我是法王。<a id="a-Fi"></a>以无分别故。<a id="a-Fj"></a>何故无分别。<a id="a-Fk"></a>以无分别故。</p>
  <p id="aFl">如经何以故。<a id="a-Fm"></a>佛说非身是名大身。<a id="a-Fn"></a>彼身非身是名大身故。<a id="a-Fo"></a>何故如是说。<a id="a-Fp"></a>偈言远离于诸漏及有为法故。<a id="a-Fq"></a>彼受乐报佛体离于诸漏。<a id="a-Fr"></a>若如是即无有物。<a id="a-Fs"></a>若如是即名有物。<a id="a-Ft"></a>以唯有清净身故。<a id="a-Fu"></a>以远离有为法故。<a id="a-Fv"></a>以是义故。<a id="a-Fw"></a>实有我体以不依他缘住故。</p>
 </body>
</html>