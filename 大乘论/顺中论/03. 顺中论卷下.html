<!doctype html>
<html id="z3IBVZ5112" data-ver="1592">
 <head>
  <meta charset="utf-8">
  <meta author="龙胜菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">顺中论卷下</h1>
  <h2 id="a2">义入大般若波罗蜜经初品法门第二</h2>
  <p id="a3">问曰。<a id="a-4"></a>阿阇梨意。<a id="a-5"></a>为何义故。<a id="a-6"></a>而造此论。<a id="a-7"></a>答曰。<a id="a-8"></a>依顺道理。<a id="a-9"></a>入大般若波罗蜜义。<a id="a-A"></a>为令众生舍诸戏论取着等故。<a id="a-B"></a>既舍离已。<a id="a-C"></a>依顺道理。<a id="a-D"></a>速入般若波罗蜜故。<a id="a-E"></a>既依道理。<a id="a-F"></a>速入般若波罗蜜已。<a id="a-G"></a>舍诸戏论一切取着。<a id="a-H"></a>舍诸戏论取着等已。<a id="a-I"></a>速疾成就无上正觉。<a id="a-J"></a>为此义故。<a id="a-K"></a>师造此论。</p>
  <p id="aL">问曰。<a id="a-M"></a>此无因缘。<a id="a-N"></a>而作是说。<a id="a-O"></a>答曰。<a id="a-P"></a>此因缘者第一因缘。<a id="a-Q"></a>谓令众生依顺道理。<a id="a-R"></a>入于般若波罗蜜已。<a id="a-S"></a>速成正觉。<a id="a-T"></a>问曰。<a id="a-U"></a>若如是者。<a id="a-V"></a>何者般若波罗蜜耶。<a id="a-W"></a>答曰。<a id="a-X"></a>岂可不作如是说言。</p>
  <p id="aY">不灭亦不生　　不断亦不常</p>
  <p id="aZ">不一不异义　　不来亦不去</p>
  <p id="aa">此如是偈。<a id="a-b"></a>是修多罗道理。<a id="a-c"></a>阿含如次第释。<a id="a-d"></a>今释偈句。<a id="a-e"></a>非灭不灭。<a id="a-f"></a>非生不生。<a id="a-g"></a>应知。<a id="a-h"></a>诸句皆如是说。</p>
  <p id="ai">问曰。<a id="a-j"></a>以何义故不如是言。<a id="a-k"></a>此法非灭故名不灭。<a id="a-l"></a>此法非生故名不生。<a id="a-m"></a>或可说言。<a id="a-n"></a>此法无灭故名不灭。<a id="a-o"></a>此法无生故名不生。<a id="a-p"></a>如是等耶。<a id="a-q"></a>答曰。<a id="a-r"></a>如是之义。<a id="a-s"></a>以于阿含道理有妨。<a id="a-t"></a>是故不得作如是说。<a id="a-u"></a>问曰。<a id="a-v"></a>云何有妨。<a id="a-w"></a>答曰。<a id="a-x"></a>何法无灭。<a id="a-y"></a>何法无生。<a id="a-z"></a>问曰。<a id="a-10"></a>第一义谛。<a id="a-11"></a>答曰。<a id="a-12"></a>若如是者。<a id="a-13"></a>有二种谛。<a id="a-14"></a>所谓世谛。<a id="a-15"></a>第一义谛。<a id="a-16"></a>若有二谛。<a id="a-17"></a>汝朋则成。<a id="a-18"></a>问曰。<a id="a-19"></a>若异世谛。<a id="a-1A"></a>有第一义谛。<a id="a-1B"></a>成我朋分。<a id="a-1C"></a>为有何过。<a id="a-1D"></a>如说偈言。</p>
  <p id="a1E">如来说法时　　依二谛而说</p>
  <p id="a1F">谓一是世谛　　二第一义谛</p>
  <p id="a1G">若不知此理　　二谛两种实</p>
  <p id="a1H">彼于佛深法　　则不知实谛</p>
  <p id="a1I">答曰。<a id="a-1J"></a>汝快善说。<a id="a-1K"></a>我说亦尔。<a id="a-1L"></a>依于二谛如来说法。<a id="a-1M"></a>依二谛说。<a id="a-1N"></a>说法真如。<a id="a-1O"></a>不破不二。<a id="a-1P"></a>若其二者。<a id="a-1Q"></a>异第一义。<a id="a-1R"></a>法真如别。<a id="a-1S"></a>有世谛法。<a id="a-1T"></a>真如一法。<a id="a-1U"></a>真如尚不可得。<a id="a-1V"></a>何处当有二法真如。<a id="a-1W"></a>而可得也。<a id="a-1X"></a>若说二谛。<a id="a-1Y"></a>此如是说。<a id="a-1Z"></a>不异世谛。<a id="a-1a"></a>而更别有第一义谛。<a id="a-1b"></a>以一相故。<a id="a-1c"></a>谓无相故。<a id="a-1d"></a>此如是义。<a id="a-1e"></a>师偈说言。</p>
  <p id="a1f">若人不知此　　二谛之义者</p>
  <p id="a1g">彼于佛深法　　则不知真实</p>
  <p id="a1h">问曰。<a id="a-1i"></a>此云何谛。<a id="a-1j"></a>答曰。<a id="a-1k"></a>若此不破。<a id="a-1l"></a>问曰。<a id="a-1m"></a>此之二谛何物不破。<a id="a-1n"></a>答曰。<a id="a-1o"></a>一相。<a id="a-1p"></a>所谓无相。<a id="a-1q"></a>无自体。<a id="a-1r"></a>如本性空。<a id="a-1s"></a>如此则是谛。<a id="a-1t"></a>如有偈中说谛相言。</p>
  <p id="a1u">二种法皆无　　戏论不戏论</p>
  <p id="a1v">不分别不异　　此义是谛相</p>
  <p id="a1w">若如此偈。<a id="a-1x"></a>云何如来依二谛说。<a id="a-1y"></a>一切如来皆无所依。<a id="a-1z"></a>不依世谛。<a id="a-20"></a>亦复不依第一义谛。<a id="a-21"></a>如来说法。<a id="a-22"></a>心无所依。<a id="a-23"></a>何用多语。<a id="a-24"></a>但说所论。<a id="a-25"></a>旧所谛者。<a id="a-26"></a>如前所说。<a id="a-27"></a>第一义谛。<a id="a-28"></a>若灭若生。<a id="a-29"></a>二皆无者。<a id="a-2A"></a>此则应说。<a id="a-2B"></a>云何名为第一义谛。<a id="a-2C"></a>问曰。<a id="a-2D"></a>涅槃是常。<a id="a-2E"></a>彼涅槃处。<a id="a-2F"></a>无生无灭。<a id="a-2G"></a>若如是者。<a id="a-2H"></a>一切外道朋皆成就。<a id="a-2I"></a>彼外道人。<a id="a-2J"></a>岂可不作如是说言。<a id="a-2K"></a>我涅槃常。<a id="a-2L"></a>寂静不动不变不坏。<a id="a-2M"></a>有法有物。<a id="a-2N"></a>彼涅槃中。<a id="a-2O"></a>无灭无生。<a id="a-2P"></a>此等皆是外道之人分别涅槃。<a id="a-2Q"></a>取着涅槃。<a id="a-2R"></a>此不相应常我胜者。<a id="a-2S"></a>外道所说常我胜者。<a id="a-2T"></a>以无体故。<a id="a-2U"></a>答曰。<a id="a-2V"></a>云何汝涅槃者。<a id="a-2W"></a>何者涅槃。<a id="a-2X"></a>而涅槃中无生无灭。</p>
  <p id="a2Y">问曰。<a id="a-2Z"></a>贪欲嗔痴及阴等。<a id="a-2a"></a>尽更不复生。<a id="a-2b"></a>是名涅槃。<a id="a-2c"></a>答曰。<a id="a-2d"></a>此名尽者。<a id="a-2e"></a>谓失无体灭故名尽。<a id="a-2f"></a>彼灭云何。<a id="a-2g"></a>可于灭中复有灭耶。<a id="a-2h"></a>或于体中有无体耶。<a id="a-2i"></a>何故遮我汝此语者。<a id="a-2j"></a>为依何物以为境界。<a id="a-2k"></a>而说此语。<a id="a-2l"></a>为体境界非体境界。<a id="a-2m"></a>为体非体二种境界。<a id="a-2n"></a>一切诸法皆不如是。<a id="a-2o"></a>以相违故。<a id="a-2p"></a>若不生者。<a id="a-2q"></a>是则无体。<a id="a-2r"></a>彼义云何。<a id="a-2s"></a>于彼不生无体之中。<a id="a-2t"></a>为有生不而汝遮我此不生中则无有生。<a id="a-2u"></a>依如道理阿含义故。<a id="a-2v"></a>汝难不退。<a id="a-2w"></a>涅槃空故。<a id="a-2x"></a>以异涅槃更无法故。<a id="a-2y"></a>如是成就。</p>
  <p id="a2z">有如是说。<a id="a-30"></a>何者名为第一义空。<a id="a-31"></a>彼处说言。<a id="a-32"></a>第一义谛。<a id="a-33"></a>名为涅槃。<a id="a-34"></a>彼涅槃者。<a id="a-35"></a>涅槃亦空。<a id="a-36"></a>复有经中说言。<a id="a-37"></a>世尊。<a id="a-38"></a>言涅槃者。<a id="a-39"></a>名为寂静。<a id="a-3A"></a>无一切相。<a id="a-3B"></a>无一切念。<a id="a-3C"></a>复有说言。<a id="a-3D"></a>此涅槃者涅槃所谓体非体空。<a id="a-3E"></a>如是等说。</p>
  <p id="a3F">如是一切种种思量。<a id="a-3G"></a>第一义谛体不可得。<a id="a-3H"></a>是故不得遮生遮灭。<a id="a-3I"></a>若汝意谓。<a id="a-3J"></a>第一义谛微少有体。<a id="a-3K"></a>而可说者。<a id="a-3L"></a>即是我证。<a id="a-3M"></a>汝今何用思量此处。<a id="a-3N"></a>又如经说。<a id="a-3O"></a>我今说之。<a id="a-3P"></a>如来说言。<a id="a-3Q"></a>文殊师利如所说法。<a id="a-3R"></a>无如是法。<a id="a-3S"></a>如是不说。<a id="a-3T"></a>亦如是无。<a id="a-3U"></a>亦不可得。<a id="a-3V"></a>问曰。<a id="a-3W"></a>如是说者。<a id="a-3X"></a>云何而避。<a id="a-3Y"></a>答曰。<a id="a-3Z"></a>若无少法无体聚物。<a id="a-3a"></a>若或可说。<a id="a-3b"></a>若不可说。<a id="a-3c"></a>一切皆无。<a id="a-3d"></a>如是名避。<a id="a-3e"></a>舍此二谛所摄诤对。</p>
  <p id="a3f">问曰。<a id="a-3g"></a>言谁语义为有何过。<a id="a-3h"></a>答曰。<a id="a-3i"></a>若如是说。<a id="a-3j"></a>则于道理阿含有妨。<a id="a-3k"></a>问曰。<a id="a-3l"></a>云何道理阿含有妨。<a id="a-3m"></a>答曰。<a id="a-3n"></a>如先圣者须菩提言。<a id="a-3o"></a>何时世尊本为菩萨摩诃萨时。<a id="a-3p"></a>修行般若波罗蜜故。<a id="a-3q"></a>正观此法。<a id="a-3r"></a>彼时正观色不生。<a id="a-3s"></a>乃至正观一切智不生。<a id="a-3t"></a>正观凡夫不生。<a id="a-3u"></a>乃至正观佛不生。<a id="a-3v"></a>而汝意谓。<a id="a-3w"></a>此谁语义。<a id="a-3x"></a>别有法者。<a id="a-3y"></a>则不相应。<a id="a-3z"></a>又舍利弗不如是说。<a id="a-40"></a>如慧命须菩提所说语义。<a id="a-41"></a>我如是知色不生。<a id="a-42"></a>乃至一切智不生。<a id="a-43"></a>凡夫不生。<a id="a-44"></a>乃至佛不生耶。<a id="a-45"></a>如是阿含有妨碍故。<a id="a-46"></a>是谁语义。<a id="a-47"></a>则不相应。</p>
  <p id="a48">若汝复谓是谁语义。<a id="a-49"></a>虽不离法。<a id="a-4A"></a>而说言离。<a id="a-4B"></a>譬如乳渧。<a id="a-4C"></a>水渧像身。<a id="a-4D"></a>磨物石身。<a id="a-4E"></a>第一义谛亦复如是。<a id="a-4F"></a>言谁语义。<a id="a-4G"></a>此我今释。<a id="a-4H"></a>此不相应。<a id="a-4I"></a>此乳等体。<a id="a-4J"></a>则是有体。<a id="a-4K"></a>汝取体已。<a id="a-4L"></a>渧等法外。<a id="a-4M"></a>更异法遮。<a id="a-4N"></a>汝今云何第一义谛可有体耶。<a id="a-4O"></a>若有体者。<a id="a-4P"></a>此灭生等。<a id="a-4Q"></a>则可遮言。<a id="a-4R"></a>不离法有。<a id="a-4S"></a>是故汝义。<a id="a-4T"></a>则不相应。<a id="a-4U"></a>为有何法。<a id="a-4V"></a>非灭非生。<a id="a-4W"></a>问曰第一义谛。<a id="a-4X"></a>答曰。<a id="a-4Y"></a>彼是何法。<a id="a-4Z"></a>问曰。<a id="a-4a"></a>涅槃。<a id="a-4b"></a>答曰。<a id="a-4c"></a>彼复何物。<a id="a-4d"></a>问曰。<a id="a-4e"></a>烦恼阴尽则名为灭。<a id="a-4f"></a>亦名无体。<a id="a-4g"></a>如是我说名为涅槃是我意解。<a id="a-4h"></a>答曰。<a id="a-4i"></a>若如是者。<a id="a-4j"></a>断灭之法。<a id="a-4k"></a>亦是涅槃。<a id="a-4l"></a>若彼先生烦恼业阴。<a id="a-4m"></a>后时尽灭。<a id="a-4n"></a>尽灭无体。<a id="a-4o"></a>亦是涅槃。<a id="a-4p"></a>未来未生亦是涅槃。<a id="a-4q"></a>如是涅槃。<a id="a-4r"></a>直是断灭。<a id="a-4s"></a>若如是者。<a id="a-4t"></a>断灭之法。<a id="a-4u"></a>则是涅槃义。<a id="a-4v"></a>可成就。<a id="a-4w"></a>未来是无。<a id="a-4x"></a>此既未至。<a id="a-4y"></a>云何相应。<a id="a-4z"></a>以是义故。<a id="a-50"></a>汝应可羞放舍。<a id="a-51"></a>如是摄取涅槃。<a id="a-52"></a>问曰。<a id="a-53"></a>汝涅槃。<a id="a-54"></a>涅槃何类。<a id="a-55"></a>答曰。<a id="a-56"></a>经中可不如是说言。<a id="a-57"></a>一切诸法。<a id="a-58"></a>无始来灭。<a id="a-59"></a>本性不生。<a id="a-5A"></a>无自体耶。</p>
  <p id="a5B">又复经中说言。<a id="a-5C"></a>世尊。<a id="a-5D"></a>若有沙门。<a id="a-5E"></a>诸法本性寂灭相中。<a id="a-5F"></a>求涅槃体。<a id="a-5G"></a>我说彼人。<a id="a-5H"></a>名为外道。<a id="a-5I"></a>如是等耶。<a id="a-5J"></a>又复经中有说偈言。</p>
  <p id="a5K">无始寂不生　　本来自性灭</p>
  <p id="a5L">而转法轮时　　世尊开显法</p>
  <p id="a5M">又阿阇梨复说偈言。</p>
  <p id="a5N">不寂静不得　　不断亦不常</p>
  <p id="a5O">不灭亦不生　　如是名涅槃</p>
  <p id="a5P">如是思量道理阿含。<a id="a-5Q"></a>第一义谛。<a id="a-5R"></a>有物不成。<a id="a-5S"></a>以是义故。<a id="a-5T"></a>先说道理。<a id="a-5U"></a>非灭不灭。<a id="a-5V"></a>非生不生。<a id="a-5W"></a>如是一切如是。<a id="a-5X"></a>则为不二义成。<a id="a-5Y"></a>此如是说。<a id="a-5Z"></a>不生是色。<a id="a-5a"></a>不异不生别更有色。<a id="a-5b"></a>色是不生。<a id="a-5c"></a>不异于色别有不生。<a id="a-5d"></a>乃至一切智。<a id="a-5e"></a>乃至佛如是尽灭。<a id="a-5f"></a>则不异色。<a id="a-5g"></a>乃至一切智。<a id="a-5h"></a>乃至佛此如是说。<a id="a-5i"></a>若尽若色。<a id="a-5j"></a>若复不二。<a id="a-5k"></a>此一切法非合非离乃至一切智。<a id="a-5l"></a>乃至佛者此义成就。<a id="a-5m"></a>此语太烦。<a id="a-5n"></a>可舍不须。<a id="a-5o"></a>第一义谛。<a id="a-5p"></a>言说甚多。<a id="a-5q"></a>如是知已。<a id="a-5r"></a>可舍此语。<a id="a-5s"></a>不须更论修多罗义。<a id="a-5t"></a>我今解释。<a id="a-5u"></a>或依道理。<a id="a-5v"></a>或以阿含。<a id="a-5w"></a>彼阿含者。<a id="a-5x"></a>何者阿含。<a id="a-5y"></a>所谓一切大乘经典。<a id="a-5z"></a>一切大乘修多罗中。<a id="a-60"></a>皆说如是不灭等句。<a id="a-61"></a>然于般若波罗蜜中。<a id="a-62"></a>说此处多。<a id="a-63"></a>此是阿含。<a id="a-64"></a>今说道理。<a id="a-65"></a>问曰。<a id="a-66"></a>云何道理阿含。<a id="a-67"></a>此如是偈。<a id="a-68"></a>如经意释。<a id="a-69"></a>答曰。<a id="a-6A"></a>汝清净心。<a id="a-6B"></a>至心善听。<a id="a-6C"></a>我今解释。<a id="a-6D"></a>此之灭名。<a id="a-6E"></a>于体上有。<a id="a-6F"></a>非无体有。<a id="a-6G"></a>如是生。<a id="a-6H"></a>如是断。<a id="a-6I"></a>如是常。<a id="a-6J"></a>如是等。<a id="a-6K"></a>彼如是体。<a id="a-6L"></a>种种思量。<a id="a-6M"></a>皆不可成。<a id="a-6N"></a>问曰。<a id="a-6O"></a>彼体云何不成。<a id="a-6P"></a>答曰。<a id="a-6Q"></a>以因缘故。<a id="a-6R"></a>若何等法。<a id="a-6S"></a>有因缘者。<a id="a-6T"></a>彼无自体。<a id="a-6U"></a>若无自体。<a id="a-6V"></a>彼法无体。<a id="a-6W"></a>此无体者。<a id="a-6X"></a>无自体故。<a id="a-6Y"></a>譬如兔角。<a id="a-6Z"></a>以无因缘。<a id="a-6a"></a>是故无法。<a id="a-6b"></a>此一切法。<a id="a-6c"></a>皆无自体。<a id="a-6d"></a>以因缘故。<a id="a-6e"></a>如幻如梦。</p>
  <p id="a6f">若汝意谓。<a id="a-6g"></a>彼实有体。<a id="a-6h"></a>有自体者。<a id="a-6i"></a>云何知有。<a id="a-6j"></a>因缘生故。<a id="a-6k"></a>犹如瓶者。<a id="a-6l"></a>此我今释。<a id="a-6m"></a>如是因缘。<a id="a-6n"></a>分别无义。<a id="a-6o"></a>若法自体。<a id="a-6p"></a>何用因缘。<a id="a-6q"></a>先自有故。<a id="a-6r"></a>若无自体。<a id="a-6s"></a>何用因缘。<a id="a-6t"></a>以无法故。<a id="a-6u"></a>以是义故。<a id="a-6v"></a>分别因缘。<a id="a-6w"></a>则无义理。<a id="a-6x"></a>若说体者。<a id="a-6y"></a>应如是知。<a id="a-6z"></a>彼无体者。<a id="a-70"></a>无自体故。<a id="a-71"></a>是故如来如是说言。<a id="a-72"></a>须菩提。<a id="a-73"></a>一切和合。<a id="a-74"></a>皆无自体。<a id="a-75"></a>以因缘故。<a id="a-76"></a>一切和合。<a id="a-77"></a>和合皆空如是一切。<a id="a-78"></a>体不成就。<a id="a-79"></a>问曰。<a id="a-7A"></a>云何灭等而不成就。<a id="a-7B"></a>答曰。<a id="a-7C"></a>体灭异体。<a id="a-7D"></a>彼体不生故不成就。<a id="a-7E"></a>问曰。<a id="a-7F"></a>云何不生而得有体。<a id="a-7G"></a>答曰。<a id="a-7H"></a>无自体故。<a id="a-7I"></a>若何者法。<a id="a-7J"></a>无自体者。<a id="a-7K"></a>彼法无生。<a id="a-7L"></a>则如兔角。<a id="a-7M"></a>自体无体。<a id="a-7N"></a>问曰。<a id="a-7O"></a>彼云何无。<a id="a-7P"></a>答曰以因缘故。<a id="a-7Q"></a>若言有体。<a id="a-7R"></a>无因缘者。<a id="a-7S"></a>无如是法。</p>
  <p id="a7T">若汝意谓。<a id="a-7U"></a>空数缘灭。<a id="a-7V"></a>非数缘灭。<a id="a-7W"></a>如是等法。<a id="a-7X"></a>非有因缘。<a id="a-7Y"></a>而有不无。<a id="a-7Z"></a>是义不然。<a id="a-7a"></a>问曰。<a id="a-7b"></a>云何不然。<a id="a-7c"></a>答曰。<a id="a-7d"></a>如是灭者。<a id="a-7e"></a>汝岂可不作是思惟。<a id="a-7f"></a>彼灭云何。<a id="a-7g"></a>为有为无。<a id="a-7h"></a>又复何者空等无为。<a id="a-7i"></a>既非是生。<a id="a-7j"></a>云何为有。<a id="a-7k"></a>若是有者。<a id="a-7l"></a>兔角亦有。<a id="a-7m"></a>是义不可。<a id="a-7n"></a>问曰。<a id="a-7o"></a>若何等法。<a id="a-7p"></a>自体无者。<a id="a-7q"></a>彼生则无。<a id="a-7r"></a>云何而言。<a id="a-7s"></a>彼复无灭。<a id="a-7t"></a>答曰。<a id="a-7u"></a>汝心憍慢。<a id="a-7v"></a>自谓。<a id="a-7w"></a>数数被破。<a id="a-7x"></a>自爱己朋。<a id="a-7y"></a>摄灭不舍。<a id="a-7z"></a>我于向者。<a id="a-80"></a>可不说言。<a id="a-81"></a>以不生故。<a id="a-82"></a>若不生者。<a id="a-83"></a>灭云何成。<a id="a-84"></a>若不灭者。<a id="a-85"></a>而复云何得成不生。<a id="a-86"></a>不生法中。<a id="a-87"></a>非唯无灭。<a id="a-88"></a>亦复无断。<a id="a-89"></a>如是若常。<a id="a-8A"></a>若一若异。<a id="a-8B"></a>若来若去。<a id="a-8C"></a>此等一切于不生中。<a id="a-8D"></a>皆不成就。<a id="a-8E"></a>如说偈言。</p>
  <p id="a8F">于不生体中　　则无灭可得</p>
  <p id="a8G">不灭则不生　　皆不可成就</p>
  <p id="a8H">如是二法。<a id="a-8I"></a>则无前后。<a id="a-8J"></a>谓法先生。<a id="a-8K"></a>后时灭二。<a id="a-8L"></a>或亦先灭。<a id="a-8M"></a>后时生二。<a id="a-8N"></a>问曰。<a id="a-8O"></a>云何无耶。<a id="a-8P"></a>答曰。<a id="a-8Q"></a>以有为法无无始故。<a id="a-8R"></a>又一切法悉皆空故。<a id="a-8S"></a>问曰。<a id="a-8T"></a>若人有为无无始者。<a id="a-8U"></a>则无此过。<a id="a-8V"></a>我则不尔。<a id="a-8W"></a>有为有始。<a id="a-8X"></a>摩醯首罗。<a id="a-8Y"></a>时微尘等。<a id="a-8Z"></a>有为因缘。<a id="a-8a"></a>有无始故。<a id="a-8b"></a>是故何人有为无始。<a id="a-8c"></a>则无此过。<a id="a-8d"></a>或先生已。<a id="a-8e"></a>于后时灭。<a id="a-8f"></a>或先灭已。<a id="a-8g"></a>后时乃生无决定故。<a id="a-8h"></a>有为无始。<a id="a-8i"></a>非此决定。<a id="a-8j"></a>则非我义。<a id="a-8k"></a>我则不尔。<a id="a-8l"></a>有为有始。<a id="a-8m"></a>摩醯首罗。<a id="a-8n"></a>时微尘等。<a id="a-8o"></a>有为因缘。<a id="a-8p"></a>有无始故。<a id="a-8q"></a>又毗耶婆如是说言。<a id="a-8r"></a>生者必死。<a id="a-8s"></a>死者必生。<a id="a-8t"></a>如是等故。<a id="a-8u"></a>答曰。<a id="a-8v"></a>汝既倒已方始作势。<a id="a-8w"></a>此我于先。<a id="a-8x"></a>可不已遮。<a id="a-8y"></a>摩醯首罗时微尘等。<a id="a-8z"></a>非因缘耶。<a id="a-90"></a>若非因缘。<a id="a-91"></a>云何成始。<a id="a-92"></a>又复汝引。<a id="a-93"></a>摩醯首罗时微尘等。<a id="a-94"></a>为有因缘。<a id="a-95"></a>为无因缘。<a id="a-96"></a>若更有者。<a id="a-97"></a>是则有为无始义成。<a id="a-98"></a>若更无者。<a id="a-99"></a>摩醯首罗时微尘等。<a id="a-9A"></a>非有为始。<a id="a-9B"></a>以非因故。<a id="a-9C"></a>犹如兔角。<a id="a-9D"></a>一切法体。<a id="a-9E"></a>皆无因缘。<a id="a-9F"></a>是义不成。<a id="a-9G"></a>若是何人。<a id="a-9H"></a>摄受此意。<a id="a-9I"></a>有为无始。<a id="a-9J"></a>彼如是人。<a id="a-9K"></a>则得见过。<a id="a-9L"></a>以其说言有为有始。<a id="a-9M"></a>有为无始。<a id="a-9N"></a>是故名见。</p>
  <p id="a9O">问曰。<a id="a-9P"></a>汝唯如是。<a id="a-9Q"></a>与他朋过。<a id="a-9R"></a>不住自朋。<a id="a-9S"></a>答曰。<a id="a-9T"></a>若说体者。<a id="a-9U"></a>得如是过。<a id="a-9V"></a>过不在我。<a id="a-9W"></a>又我如是自体空中。<a id="a-9X"></a>一切法中。<a id="a-9Y"></a>我无分别有为之法有。<a id="a-9Z"></a>何者始。<a id="a-9a"></a>何者无始有。<a id="a-9b"></a>何者终。<a id="a-9c"></a>何者无终。<a id="a-9d"></a>如是等也。<a id="a-9e"></a>如阿阇梨所说偈言。</p>
  <p id="a9f">一切体中空　　何者终不终</p>
  <p id="a9g">终者是何终　　非终非何终</p>
  <p id="a9h">如是思量。<a id="a-9i"></a>灭生二种。<a id="a-9j"></a>次第相对。<a id="a-9k"></a>如父子者。<a id="a-9l"></a>义不相应。<a id="a-9m"></a>则无此灭。<a id="a-9n"></a>问曰。<a id="a-9o"></a>云何无耶。<a id="a-9p"></a>答曰。<a id="a-9q"></a>思量此灭。<a id="a-9r"></a>如是灭法。<a id="a-9s"></a>或在前有。<a id="a-9t"></a>或后时有。<a id="a-9u"></a>或二时有。<a id="a-9v"></a>或一或异。<a id="a-9w"></a>若或二者。<a id="a-9x"></a>一切不成。<a id="a-9y"></a>又复灭者。<a id="a-9z"></a>灭名无体。<a id="a-A0"></a>失尽非常。<a id="a-A1"></a>诸如是等。<a id="a-A2"></a>若无体者。<a id="a-A3"></a>彼复云何。<a id="a-A4"></a>成有成无。</p>
  <p id="aA5">若汝意谓。<a id="a-A6"></a>体亦是灭。<a id="a-A7"></a>非是非体。<a id="a-A8"></a>如是体者。<a id="a-A9"></a>云何灭体。<a id="a-AA"></a>而复可坏。<a id="a-AB"></a>如瓶可灭。<a id="a-AC"></a>以有体故。<a id="a-AD"></a>若无生者。<a id="a-AE"></a>何处有体。<a id="a-AF"></a>或得有灭。<a id="a-AG"></a>或有或无。<a id="a-AH"></a>如是如来有偈说言。</p>
  <p id="aAI">何人不取生　　彼人无物灭</p>
  <p id="aAJ">彼不著有无　　不取世界物</p>
  <p id="aAK">此灭如是。<a id="a-AL"></a>云何成有。<a id="a-AM"></a>若成就无。<a id="a-AN"></a>又此灭者。<a id="a-AO"></a>灭名无常。<a id="a-AP"></a>于汝法中。<a id="a-AQ"></a>无常三种。<a id="a-AR"></a>一者念念坏灭无常。<a id="a-AS"></a>二者和合离散无常。<a id="a-AT"></a>三者竟毕如是无常。<a id="a-AU"></a>此如是等三种无常。<a id="a-AV"></a>有无所摄。<a id="a-AW"></a>世尊皆遮。<a id="a-AX"></a>问曰。<a id="a-AY"></a>云何皆遮。<a id="a-AZ"></a>答曰。<a id="a-Aa"></a>世尊说言。<a id="a-Ab"></a>须菩提。<a id="a-Ac"></a>若有体者。<a id="a-Ad"></a>可得言尽。<a id="a-Ae"></a>复有说言。<a id="a-Af"></a>无常之物。<a id="a-Ag"></a>则为不实。<a id="a-Ah"></a>非生灭相。<a id="a-Ai"></a>若体有灭。<a id="a-Aj"></a>无常不成。<a id="a-Ak"></a>如是灭义若依道理。<a id="a-Al"></a>阿含思量。<a id="a-Am"></a>皆不成就。<a id="a-An"></a>是故于灭不应摄取。<a id="a-Ao"></a>问曰此义云何。<a id="a-Ap"></a>为唯遮灭。<a id="a-Aq"></a>若有若无。<a id="a-Ar"></a>为复遮余一切法体。<a id="a-As"></a>答曰。<a id="a-At"></a>取一切体。<a id="a-Au"></a>若有若无。<a id="a-Av"></a>此取皆遮。<a id="a-Aw"></a>非唯遮灭。<a id="a-Ax"></a>问曰。<a id="a-Ay"></a>何义故遮。<a id="a-Az"></a>答曰。<a id="a-B0"></a>断过过故。<a id="a-B1"></a>师如是说。<a id="a-B2"></a>所谓偈言。</p>
  <p id="aB3">若取有着常　　无则堕断见</p>
  <p id="aB4">是故黠慧者　　不依止有无</p>
  <p id="aB5">又复有说。<a id="a-B6"></a>所谓偈言。</p>
  <p id="aB7">若人见于有　　或见无是痴</p>
  <p id="aB8">彼不知修行　　寂静安隐处</p>
  <p id="aB9">又复有说言。<a id="a-BA"></a>迦旃延。<a id="a-BB"></a>有则堕常。<a id="a-BC"></a>无则堕断。<a id="a-BD"></a>又复经中说言。<a id="a-BE"></a>迦葉。<a id="a-BF"></a>有是一边。<a id="a-BG"></a>无是一边。<a id="a-BH"></a>中者非有。<a id="a-BI"></a>亦非是无。<a id="a-BJ"></a>以无体故。<a id="a-BK"></a>此义应知。<a id="a-BL"></a>无自体故。<a id="a-BM"></a>一切体有。<a id="a-BN"></a>一切体无。<a id="a-BO"></a>义皆不然。<a id="a-BP"></a>此如是义。<a id="a-BQ"></a>如世尊说言。<a id="a-BR"></a>须菩提。<a id="a-BS"></a>于体自体一切法中。<a id="a-BT"></a>若有若无。<a id="a-BU"></a>义皆不然。<a id="a-BV"></a>须菩提言。<a id="a-BW"></a>实尔。<a id="a-BX"></a>世尊。<a id="a-BY"></a>如是处处。<a id="a-BZ"></a>摄一切体。<a id="a-Ba"></a>若有若无。<a id="a-Bb"></a>一切皆遮。<a id="a-Bc"></a>以无体故。<a id="a-Bd"></a>以不生故。<a id="a-Be"></a>有无皆无。<a id="a-Bf"></a>亦无有灭。</p>
  <p id="aBg">问曰。<a id="a-Bh"></a>如是如是。<a id="a-Bi"></a>于一切法不生法中。<a id="a-Bj"></a>无有灭者。<a id="a-Bk"></a>如一切法不生之义。<a id="a-Bl"></a>汝今应说。<a id="a-Bm"></a>此义云何。<a id="a-Bn"></a>复无断耶。<a id="a-Bo"></a>答曰。<a id="a-Bp"></a>此断名者。<a id="a-Bq"></a>则于体有。<a id="a-Br"></a>非于无体。<a id="a-Bs"></a>彼体不成。<a id="a-Bt"></a>问曰。<a id="a-Bu"></a>云何不成。<a id="a-Bv"></a>答曰。<a id="a-Bw"></a>自体他体。<a id="a-Bx"></a>悉皆无体。<a id="a-By"></a>以无体故。<a id="a-Bz"></a>犹如兔角。<a id="a-C0"></a>非有自体。<a id="a-C1"></a>非有他体。<a id="a-C2"></a>非体不体。<a id="a-C3"></a>以不生故。<a id="a-C4"></a>如是一切体不生者。<a id="a-C5"></a>此义则成。<a id="a-C6"></a>如阿阇梨所说偈言。</p>
  <p id="aC7">或自体他体　　或体或无体</p>
  <p id="aC8">如是见不见　　佛法第一义</p>
  <p id="aC9">是故无体。<a id="a-CA"></a>则亦无断。<a id="a-CB"></a>又复如是。<a id="a-CC"></a>常断之相。<a id="a-CD"></a>是有所摄。<a id="a-CE"></a>或非有摄。<a id="a-CF"></a>如是二种。<a id="a-CG"></a>世尊皆遮。<a id="a-CH"></a>问曰。<a id="a-CI"></a>此何故遮。<a id="a-CJ"></a>答曰。<a id="a-CK"></a>佛为教成迦旃延故。<a id="a-CL"></a>有无皆遮。<a id="a-CM"></a>世尊。<a id="a-CN"></a>真知体非体者。<a id="a-CO"></a>是故无断。<a id="a-CP"></a>又此若有本性成者。<a id="a-CQ"></a>云何得言无法无物。<a id="a-CR"></a>或复言异。<a id="a-CS"></a>或言无体。<a id="a-CT"></a>此若有法。<a id="a-CU"></a>可断可灭可失等者。<a id="a-CV"></a>可得名断。<a id="a-CW"></a>然彼有法本性自无。<a id="a-CX"></a>云何不失。<a id="a-CY"></a>而或言断。<a id="a-CZ"></a>如说偈言。</p>
  <p id="aCa">若法本性有　　此可得言无</p>
  <p id="aCb">若言本性异　　此义不可得</p>
  <p id="aCc">以本性无故　　变异不可得</p>
  <p id="aCd">若本性有者　　可得言变异</p>
  <p id="aCe">又复此中。<a id="a-Cf"></a>前言有体。<a id="a-Cg"></a>言有体已。<a id="a-Ch"></a>后时言无。<a id="a-Ci"></a>常断过成。<a id="a-Cj"></a>如偈说言。</p>
  <p id="aCk">若有自体者　　非无而亦常</p>
  <p id="aCl">先有后时无　　则成就断见</p>
  <p id="aCm">此摄断常二种过失。<a id="a-Cn"></a>故如是遮。<a id="a-Co"></a>若说体者。<a id="a-Cp"></a>成断常过。<a id="a-Cq"></a>以依如是道理阿含。<a id="a-Cr"></a>思量彼断。<a id="a-Cs"></a>则不可成。<a id="a-Ct"></a>彼如是断则不成就。<a id="a-Cu"></a>问曰。<a id="a-Cv"></a>云何不成。<a id="a-Cw"></a>答曰。<a id="a-Cx"></a>以无因故。<a id="a-Cy"></a>以不灭故。<a id="a-Cz"></a>所谓断者。<a id="a-D0"></a>名灭无体。<a id="a-D1"></a>无体无因。<a id="a-D2"></a>若或无灭。<a id="a-D3"></a>犹如兔角。<a id="a-D4"></a>若法有体。<a id="a-D5"></a>可得言因。<a id="a-D6"></a>可得言灭。<a id="a-D7"></a>其犹如瓶。<a id="a-D8"></a>师如是说。<a id="a-D9"></a>所谓偈言。</p>
  <p id="aDA">法有因有灭　　彼可见如芽</p>
  <p id="aDB">灭中无灭者　　是故无灭因</p>
  <p id="aDC">此无因故。<a id="a-DD"></a>则知是无。<a id="a-DE"></a>复不灭故。<a id="a-DF"></a>汝心如是。<a id="a-DG"></a>欲求真实。<a id="a-DH"></a>不应着断。</p>
  <p id="aDI">问曰。<a id="a-DJ"></a>我今已解。<a id="a-DK"></a>受此无断。<a id="a-DL"></a>若摄此断。<a id="a-DM"></a>一切恶中。<a id="a-DN"></a>最为鄙恶云何不常。<a id="a-DO"></a>答曰。<a id="a-DP"></a>我上岂可不说不生。<a id="a-DQ"></a>若不生者。<a id="a-DR"></a>云何有常。<a id="a-DS"></a>若不生常。<a id="a-DT"></a>兔角亦常。<a id="a-DU"></a>是则不可。<a id="a-DV"></a>故非有常。<a id="a-DW"></a>世尊说言。<a id="a-DX"></a>若法不生。<a id="a-DY"></a>不得言常。<a id="a-DZ"></a>亦复非断。<a id="a-Da"></a>是故常断二皆不成。<a id="a-Db"></a>以堕边故。<a id="a-Dc"></a>若汝意谓。<a id="a-Dd"></a>虚空我等。<a id="a-De"></a>不生而有。<a id="a-Df"></a>亦得是常。<a id="a-Dg"></a>如说有法。<a id="a-Dh"></a>无有因缘而实是常。<a id="a-Di"></a>以是义故。<a id="a-Dj"></a>虚空我等。<a id="a-Dk"></a>常则成者。<a id="a-Dl"></a>是义不然。<a id="a-Dm"></a>何用思惟。<a id="a-Dn"></a>石女之子。<a id="a-Do"></a>或黑或白。<a id="a-Dp"></a>虚空等无。<a id="a-Dq"></a>而汝思惟。<a id="a-Dr"></a>是常亦尔。<a id="a-Ds"></a>问曰。<a id="a-Dt"></a>彼虚空等。<a id="a-Du"></a>云何无物。<a id="a-Dv"></a>答曰。<a id="a-Dw"></a>空等毕竟物不可得。<a id="a-Dx"></a>犹如兔角。<a id="a-Dy"></a>毕竟如是。<a id="a-Dz"></a>六根各各皆不能得。<a id="a-E0"></a>如是空等。<a id="a-E1"></a>亦不可得。<a id="a-E2"></a>是故知无。<a id="a-E3"></a>以是无故。<a id="a-E4"></a>虚空等常。<a id="a-E5"></a>义则不成。<a id="a-E6"></a>又不生故。<a id="a-E7"></a>无义则成。<a id="a-E8"></a>如汝意谓。<a id="a-E9"></a>是有法者。<a id="a-EA"></a>若当未有法不成。<a id="a-EB"></a>有法不成。<a id="a-EC"></a>以不生故。<a id="a-ED"></a>无自体故。<a id="a-EE"></a>若有体者。<a id="a-EF"></a>以自体故。<a id="a-EG"></a>彼是有故。<a id="a-EH"></a>不须和合。<a id="a-EI"></a>以是有故。<a id="a-EJ"></a>若无自体。<a id="a-EK"></a>无自体中。<a id="a-EL"></a>则无有法。<a id="a-EM"></a>以无物故。<a id="a-EN"></a>犹如兔角。<a id="a-EO"></a>如偈说言。</p>
  <p id="aEP">体无自体故　　是则无有法</p>
  <p id="aEQ">此因缘此生　　此义不如是</p>
  <p id="aER">若汝意谓。<a id="a-ES"></a>虚空是有。<a id="a-ET"></a>以有相者。<a id="a-EU"></a>彼相亦无。<a id="a-EV"></a>无初无后。<a id="a-EW"></a>亦无二故。<a id="a-EX"></a>复有不生。<a id="a-EY"></a>若不生法。<a id="a-EZ"></a>而有相者。<a id="a-Ea"></a>兔角应有。<a id="a-Eb"></a>长短等相。<a id="a-Ec"></a>此义不然。</p>
  <p id="aEd">若汝意谓。<a id="a-Ee"></a>我相可得。<a id="a-Ef"></a>彼相六识所不取故。<a id="a-Eg"></a>相不可得。<a id="a-Eh"></a>若汝意谓。<a id="a-Ei"></a>相现见者。<a id="a-Ej"></a>则失自法。<a id="a-Ek"></a>以根得故。<a id="a-El"></a>若如是者。<a id="a-Em"></a>汝所立我是无常等。<a id="a-En"></a>若汝意谓。<a id="a-Eo"></a>非根境界。<a id="a-Ep"></a>相则不摄。</p>
  <p id="aEq">问曰。<a id="a-Er"></a>虽如是破而实有。<a id="a-Es"></a>我一句说故。<a id="a-Et"></a>此若一句。<a id="a-Eu"></a>摄两字说。<a id="a-Ev"></a>则知彼有。<a id="a-Ew"></a>犹如澡灌。<a id="a-Ex"></a>我亦如是两两字说故。<a id="a-Ey"></a>则知有我(此一我字翻彼二字)。<a id="a-Ez"></a>答曰。<a id="a-F0"></a>此语不成。<a id="a-F1"></a>一厢语故。<a id="a-F2"></a>如彼虚空。<a id="a-F3"></a>亦如梦等(此一梦字翻彼二字)。<a id="a-F4"></a>我亦如是。<a id="a-F5"></a>是故无我。<a id="a-F6"></a>如彼虚空。<a id="a-F7"></a>又亦如梦。<a id="a-F8"></a>此等一切二字所说。<a id="a-F9"></a>皆悉是无。<a id="a-FA"></a>我亦如是。<a id="a-FB"></a>是故无我。<a id="a-FC"></a>又复无我。<a id="a-FD"></a>以其作故。<a id="a-FE"></a>若物是作。<a id="a-FF"></a>则知无我。<a id="a-FG"></a>犹如彼瓶。<a id="a-FH"></a>如是身作。<a id="a-FI"></a>故身无我。<a id="a-FJ"></a>以是作故。</p>
  <p id="aFK">若汝意谓。<a id="a-FL"></a>以于身中见命等相。<a id="a-FM"></a>知有我者。<a id="a-FN"></a>命等相中。<a id="a-FO"></a>无常无常。<a id="a-FP"></a>如是思量。<a id="a-FQ"></a>常则不成。<a id="a-FR"></a>若汝意谓。<a id="a-FS"></a>我实不说有法是常。<a id="a-FT"></a>亦复不说。<a id="a-FU"></a>无法为断。<a id="a-FV"></a>更复有法。<a id="a-FW"></a>于三世转。<a id="a-FX"></a>不灭名常。<a id="a-FY"></a>若无法者。<a id="a-FZ"></a>不得有义。<a id="a-Fa"></a>是故我言有法是常。<a id="a-Fb"></a>若无法者。<a id="a-Fc"></a>则为是断。<a id="a-Fd"></a>汝是意。<a id="a-Fe"></a>我今解释。<a id="a-Ff"></a>若有法者。<a id="a-Fg"></a>是则得言三世流转。<a id="a-Fh"></a>常法定住。<a id="a-Fi"></a>不动不变。<a id="a-Fj"></a>云何而得三世流转。<a id="a-Fk"></a>若流转者。<a id="a-Fl"></a>则是无常。<a id="a-Fm"></a>问曰。<a id="a-Fn"></a>云何无常。<a id="a-Fo"></a>答曰。<a id="a-Fp"></a>若过去者。<a id="a-Fq"></a>云何是常。<a id="a-Fr"></a>若过去者。<a id="a-Fs"></a>则是无常。<a id="a-Ft"></a>云何过去。<a id="a-Fu"></a>过去名失。<a id="a-Fv"></a>名尽名灭。<a id="a-Fw"></a>名为无体。<a id="a-Fx"></a>彼云何常。<a id="a-Fy"></a>若其无体。<a id="a-Fz"></a>云何过去。<a id="a-G0"></a>若有物体。<a id="a-G1"></a>云何过去。<a id="a-G2"></a>若其有者。<a id="a-G3"></a>石女之子。<a id="a-G4"></a>亦应是常。<a id="a-G5"></a>以无体故。</p>
  <p id="aG6">又若过去。<a id="a-G7"></a>常义不成。<a id="a-G8"></a>未来世常。<a id="a-G9"></a>义亦不成。<a id="a-GA"></a>问曰。<a id="a-GB"></a>云何不成。<a id="a-GC"></a>答曰。<a id="a-GD"></a>此未来者。<a id="a-GE"></a>名为无体。<a id="a-GF"></a>名为不生。<a id="a-GG"></a>名为不出。<a id="a-GH"></a>彼若如是。<a id="a-GI"></a>云何为常。<a id="a-GJ"></a>若其常者。<a id="a-GK"></a>兔角亦常。<a id="a-GL"></a>此义不可。<a id="a-GM"></a>若谓有物。<a id="a-GN"></a>云何未来。<a id="a-GO"></a>若或是常。<a id="a-GP"></a>若或未来。<a id="a-GQ"></a>义不相应。</p>
  <p id="aGR">又现在常。<a id="a-GS"></a>义亦不成。<a id="a-GT"></a>问曰。<a id="a-GU"></a>云何不成。<a id="a-GV"></a>答曰。<a id="a-GW"></a>此现在者。<a id="a-GX"></a>现法流转故。<a id="a-GY"></a>名现在。<a id="a-GZ"></a>彼现在法。<a id="a-Ga"></a>一念不住。<a id="a-Gb"></a>若一念住。<a id="a-Gc"></a>一劫亦住。<a id="a-Gd"></a>而此住相。<a id="a-Ge"></a>实不可得。<a id="a-Gf"></a>以无住故。<a id="a-Gg"></a>念亦是无。<a id="a-Gh"></a>若念转者。<a id="a-Gi"></a>云何是常。<a id="a-Gj"></a>若不生者。<a id="a-Gk"></a>何有现在。<a id="a-Gl"></a>未来过去。<a id="a-Gm"></a>时节成就。<a id="a-Gn"></a>时无体故。<a id="a-Go"></a>若有体者。<a id="a-Gp"></a>是则过去。<a id="a-Gq"></a>未来现在。<a id="a-Gr"></a>则不是时。<a id="a-Gs"></a>若是时者。<a id="a-Gt"></a>过去未来。<a id="a-Gu"></a>现在非体。<a id="a-Gv"></a>时或与体。<a id="a-Gw"></a>若一若异。<a id="a-Gx"></a>义皆不成。<a id="a-Gy"></a>又时与体。<a id="a-Gz"></a>有尚不成。<a id="a-H0"></a>何况过去。<a id="a-H1"></a>未来现在。<a id="a-H2"></a>或复是常。<a id="a-H3"></a>若有体常。<a id="a-H4"></a>体自不成。<a id="a-H5"></a>体不成故。<a id="a-H6"></a>云何成常。<a id="a-H7"></a>是故常无。<a id="a-H8"></a>如汝意谓。<a id="a-H9"></a>如其无物。<a id="a-HA"></a>则非法者。<a id="a-HB"></a>此最不成。<a id="a-HC"></a>汝何意故谓无物者。<a id="a-HD"></a>则非是法。<a id="a-HE"></a>若以无物。<a id="a-HF"></a>则非法者。<a id="a-HG"></a>是则有法。<a id="a-HH"></a>亦非是法。<a id="a-HI"></a>以无与有。<a id="a-HJ"></a>共相对故。<a id="a-HK"></a>以无法无。<a id="a-HL"></a>有法亦无。<a id="a-HM"></a>以彼无法不成就故。<a id="a-HN"></a>如其无法不成法者。<a id="a-HO"></a>云何有法而得成法。<a id="a-HP"></a>云何有法名为有法。</p>
  <p id="aHQ">若汝意谓。<a id="a-HR"></a>此有法者。<a id="a-HS"></a>更有因缘。<a id="a-HT"></a>有此有法。<a id="a-HU"></a>则有法与彼无法。<a id="a-HV"></a>则不相对。<a id="a-HW"></a>此今解释。<a id="a-HX"></a>若汝分别此有法者。<a id="a-HY"></a>更有有法。<a id="a-HZ"></a>二有平等相似相对。<a id="a-Ha"></a>不同无者。<a id="a-Hb"></a>此之有法更有有法。<a id="a-Hc"></a>更无有法。<a id="a-Hd"></a>此我今释。<a id="a-He"></a>若彼有法。<a id="a-Hf"></a>更有有法。<a id="a-Hg"></a>是则无穷。<a id="a-Hh"></a>若汝意谓。<a id="a-Hi"></a>从于无法。<a id="a-Hj"></a>而有有法。<a id="a-Hk"></a>是则无因。<a id="a-Hl"></a>而有法生。<a id="a-Hm"></a>是则有法。<a id="a-Hn"></a>义不成就。<a id="a-Ho"></a>如是无法。<a id="a-Hp"></a>而有法生。<a id="a-Hq"></a>无信乐者。<a id="a-Hr"></a>如是有无。<a id="a-Hs"></a>汝舍勿摄。</p>
  <p id="aHt">又有法明相对明示彼有法者。<a id="a-Hu"></a>若其有体。<a id="a-Hv"></a>得言有法。<a id="a-Hw"></a>若无体者。<a id="a-Hx"></a>是则不得名为有法。<a id="a-Hy"></a>彼体不成。<a id="a-Hz"></a>体若不成。<a id="a-I0"></a>云何而得。<a id="a-I1"></a>成有成无。<a id="a-I2"></a>汝可舍此。<a id="a-I3"></a>有无分别。<a id="a-I4"></a>何用此为。</p>
  <p id="aI5">复有义释。<a id="a-I6"></a>如是灭生断常等法。<a id="a-I7"></a>其义云何。<a id="a-I8"></a>为一物中一时而有。<a id="a-I9"></a>为当前后。<a id="a-IA"></a>此我今释。<a id="a-IB"></a>不相应法。<a id="a-IC"></a>云何一处互相违故。<a id="a-ID"></a>灭等相违。<a id="a-IE"></a>不得同处。<a id="a-IF"></a>于一物中。<a id="a-IG"></a>云何不坏。</p>
  <p id="aIH">若汝意谓。<a id="a-II"></a>于一念中。<a id="a-IJ"></a>有灭有生。<a id="a-IK"></a>有断常等。<a id="a-IL"></a>则不相应。<a id="a-IM"></a>若汝复谓。<a id="a-IN"></a>于一物中。<a id="a-IO"></a>非一念转异异念中差别转者。<a id="a-IP"></a>则不相应。<a id="a-IQ"></a>问曰。<a id="a-IR"></a>云何名为不相应耶。<a id="a-IS"></a>答曰。<a id="a-IT"></a>若如是者。<a id="a-IU"></a>更异法灭。<a id="a-IV"></a>更异法生。<a id="a-IW"></a>更异法断。<a id="a-IX"></a>更异法常。<a id="a-IY"></a>如是等故。<a id="a-IZ"></a>此一物中。<a id="a-Ia"></a>云何别异。<a id="a-Ib"></a>若汝意欲避如是过。<a id="a-Ic"></a>异物异灭。<a id="a-Id"></a>物外异生。<a id="a-Ie"></a>异断异常。<a id="a-If"></a>如是等者。<a id="a-Ig"></a>此则不成。<a id="a-Ih"></a>问曰。<a id="a-Ii"></a>云何不成。<a id="a-Ij"></a>答曰。<a id="a-Ik"></a>若如是者则。<a id="a-Il"></a>于一物。<a id="a-Im"></a>亦得言有。<a id="a-In"></a>亦得言无无此道理。<a id="a-Io"></a>是故一异。<a id="a-Ip"></a>义则不成。<a id="a-Iq"></a>非唯灭等。<a id="a-Ir"></a>一异不成。<a id="a-Is"></a>复何者。<a id="a-It"></a>法若有灭等。<a id="a-Iu"></a>彼共灭等。<a id="a-Iv"></a>一异不成。<a id="a-Iw"></a>问曰。<a id="a-Ix"></a>云何为唯灭等。<a id="a-Iy"></a>一异不成。<a id="a-Iz"></a>为一切法一异不成。<a id="a-J0"></a>答曰。<a id="a-J1"></a>一切诸法皆亦如是。<a id="a-J2"></a>一异不成。<a id="a-J3"></a>如偈句言。<a id="a-J4"></a>亦非一义。<a id="a-J5"></a>非异义故。<a id="a-J6"></a>问曰。<a id="a-J7"></a>云何一切诸法一异不成。<a id="a-J8"></a>答曰。<a id="a-J9"></a>以不生故。<a id="a-JA"></a>如石女儿。<a id="a-JB"></a>若法生者。<a id="a-JC"></a>一异义成。<a id="a-JD"></a>若一切法皆不生者。<a id="a-JE"></a>一异之义。<a id="a-JF"></a>云何可成。<a id="a-JG"></a>如石女儿。<a id="a-JH"></a>本自不生。<a id="a-JI"></a>无自体故。<a id="a-JJ"></a>又无自体。<a id="a-JK"></a>以因缘故。<a id="a-JL"></a>因缘法者。<a id="a-JM"></a>无法可得。<a id="a-JN"></a>若因缘者。<a id="a-JO"></a>则非是生。<a id="a-JP"></a>经中说故。<a id="a-JQ"></a>此一异义。<a id="a-JR"></a>则不成就。</p>
  <p id="aJS">问曰。<a id="a-JT"></a>云何因缘名为不生。<a id="a-JU"></a>若不生者。<a id="a-JV"></a>云何而说名为因缘。<a id="a-JW"></a>若因缘者。<a id="a-JX"></a>云何不生。<a id="a-JY"></a>若不生者。<a id="a-JZ"></a>云何因缘。<a id="a-Ja"></a>如其因缘。<a id="a-Jb"></a>名不生者。<a id="a-Jc"></a>义不相应。<a id="a-Jd"></a>答曰。<a id="a-Je"></a>此不相应。<a id="a-Jf"></a>若说因缘。<a id="a-Jg"></a>则不相应。<a id="a-Jh"></a>若体是有。<a id="a-Ji"></a>云何因缘。<a id="a-Jj"></a>以先有故。<a id="a-Jk"></a>如其无者。<a id="a-Jl"></a>则是无法。<a id="a-Jm"></a>云何因缘。<a id="a-Jn"></a>以无法故。<a id="a-Jo"></a>如其无法。<a id="a-Jp"></a>有因缘者。<a id="a-Jq"></a>是则兔角亦须因缘。<a id="a-Jr"></a>因者无体。<a id="a-Js"></a>以无物故。<a id="a-Jt"></a>如虚空花。<a id="a-Ju"></a>是故此义道理则成。<a id="a-Jv"></a>思惟因缘。<a id="a-Jw"></a>则是不生。<a id="a-Jx"></a>何者因缘。</p>
  <p id="aJy">问曰。<a id="a-Jz"></a>因缘二种。<a id="a-K0"></a>一内。<a id="a-K1"></a>二外。<a id="a-K2"></a>内者。<a id="a-K3"></a>所谓无明缘行。<a id="a-K4"></a>乃至老死。<a id="a-K5"></a>外因缘者。<a id="a-K6"></a>所谓一切器世间中。<a id="a-K7"></a>种子芽等。<a id="a-K8"></a>答曰。<a id="a-K9"></a>此如是法。<a id="a-KA"></a>今共筹量。<a id="a-KB"></a>若汝分别此无明等十二诸分。<a id="a-KC"></a>因缘法者。<a id="a-KD"></a>如汝所说。<a id="a-KE"></a>此十二分。<a id="a-KF"></a>为如车分。<a id="a-KG"></a>于车为分。<a id="a-KH"></a>名为因缘。<a id="a-KI"></a>为此十二而共和合。<a id="a-KJ"></a>名为因缘。<a id="a-KK"></a>为一一分。<a id="a-KL"></a>自是因缘。<a id="a-KM"></a>为二二分二分因缘。<a id="a-KN"></a>为当于此一切分外。<a id="a-KO"></a>更有因缘。<a id="a-KP"></a>为唯相貌。<a id="a-KQ"></a>此一切法。<a id="a-KR"></a>如是思量。<a id="a-KS"></a>皆不相应。<a id="a-KT"></a>问曰。<a id="a-KU"></a>云何名为不相应耶。<a id="a-KV"></a>答曰。<a id="a-KW"></a>以念念故。<a id="a-KX"></a>若唯是一。<a id="a-KY"></a>则无因缘。<a id="a-KZ"></a>问曰。<a id="a-Ka"></a>云何是一。<a id="a-Kb"></a>则无因缘。<a id="a-Kc"></a>答曰。<a id="a-Kd"></a>若如是者。<a id="a-Ke"></a>唯一无明。<a id="a-Kf"></a>得为因缘。<a id="a-Kg"></a>余非因缘。<a id="a-Kh"></a>又复二者。<a id="a-Ki"></a>亦非因缘。<a id="a-Kj"></a>以灭与生。<a id="a-Kk"></a>二不俱故。<a id="a-Kl"></a>如生不生。<a id="a-Km"></a>则不和合。<a id="a-Kn"></a>分别车分。<a id="a-Ko"></a>亦不相应。<a id="a-Kp"></a>因缘和合。<a id="a-Kq"></a>不可得故。<a id="a-Kr"></a>现见车分。<a id="a-Ks"></a>于一时中。<a id="a-Kt"></a>有法和合。<a id="a-Ku"></a>无明等分。<a id="a-Kv"></a>于一时中。<a id="a-Kw"></a>不见有法。<a id="a-Kx"></a>如是因缘。<a id="a-Ky"></a>说名因缘。<a id="a-Kz"></a>如车分车。<a id="a-L0"></a>无明等分。<a id="a-L1"></a>则不如是。<a id="a-L2"></a>灭生生灭。<a id="a-L3"></a>法无和合。<a id="a-L4"></a>若无和合。<a id="a-L5"></a>为说何法。<a id="a-L6"></a>若无所说。<a id="a-L7"></a>云何说法。<a id="a-L8"></a>所有言说。<a id="a-L9"></a>是法相貌。<a id="a-LA"></a>云何相貌。<a id="a-LB"></a>可得言有。<a id="a-LC"></a>如阿阇梨提婆偈言。</p>
  <p id="aLD">一法名无体　　以无和合故</p>
  <p id="aLE">若一无体者　　是则无和合</p>
  <p id="aLF">若离诸分。<a id="a-LG"></a>更别有法。<a id="a-LH"></a>则非因缘。<a id="a-LI"></a>以不生故。<a id="a-LJ"></a>如是因缘不生义成。<a id="a-LK"></a>如佛说言。<a id="a-LL"></a>言因缘者。<a id="a-LM"></a>因缘则空。<a id="a-LN"></a>是故应舍因缘之义。<a id="a-LO"></a>不应摄受。<a id="a-LP"></a>如是思量。<a id="a-LQ"></a>一义异义。<a id="a-LR"></a>二皆不成。<a id="a-LS"></a>又见一已。<a id="a-LT"></a>取异相对。<a id="a-LU"></a>既见异故。<a id="a-LV"></a>取一相对。<a id="a-LW"></a>相对不成。<a id="a-LX"></a>如偈说言。</p>
  <p id="aLY">异异因缘外　　更无有法生</p>
  <p id="aLZ">不异因缘外　　则无法可得</p>
  <p id="aLa">异异更无异　　不异异亦无</p>
  <p id="aLb">如其异无者　　异更不可得</p>
  <p id="aLc">如是一异。<a id="a-Ld"></a>应舍勿摄。<a id="a-Le"></a>如是舍已。<a id="a-Lf"></a>知本性空。<a id="a-Lg"></a>心念彼空。<a id="a-Lh"></a>何用摄受。<a id="a-Li"></a>虚妄不实。<a id="a-Lj"></a>问曰。<a id="a-Lk"></a>如是如是。<a id="a-Ll"></a>一切诸法本性自空。<a id="a-Lm"></a>此第一义。<a id="a-Ln"></a>是真是实。<a id="a-Lo"></a>我今始解。<a id="a-Lp"></a>如来实语。<a id="a-Lq"></a>如世尊说。<a id="a-Lr"></a>一切诸法本性自空。<a id="a-Ls"></a>无自体故。<a id="a-Lt"></a>此复云何。<a id="a-Lu"></a>世间之人。<a id="a-Lv"></a>一切现见去来不成。<a id="a-Lw"></a>答曰。<a id="a-Lx"></a>以阿含故。<a id="a-Ly"></a>问曰。<a id="a-Lz"></a>何者阿含。<a id="a-M0"></a>答曰。<a id="a-M1"></a>此如是义。<a id="a-M2"></a>于大经中。<a id="a-M3"></a>如来说言。<a id="a-M4"></a>须菩提。<a id="a-M5"></a>一切诸法去来行空。<a id="a-M6"></a>彼人不觉。<a id="a-M7"></a>取着不舍。<a id="a-M8"></a>而彼空法。<a id="a-M9"></a>不去不来。<a id="a-MA"></a>无有一法。<a id="a-MB"></a>而不空者。<a id="a-MC"></a>又复说言。<a id="a-MD"></a>一切诸法悉不来者。<a id="a-ME"></a>此是阿含。<a id="a-MF"></a>又道理故。<a id="a-MG"></a>若法不生。<a id="a-MH"></a>则无去来。<a id="a-MI"></a>犹如兔角。<a id="a-MJ"></a>此义成就。<a id="a-MK"></a>又偈说言。</p>
  <p id="aML">已去则不去　　未去亦不去</p>
  <p id="aMM">离已去未去　　现去则非去</p>
  <p id="aMN">此复广说。<a id="a-MO"></a>何者为去。<a id="a-MP"></a>何法是去。<a id="a-MQ"></a>去者是谁。<a id="a-MR"></a>若是我去。<a id="a-MS"></a>以无我故。<a id="a-MT"></a>去义不成。<a id="a-MU"></a>汝法我常。<a id="a-MV"></a>不动不摇。<a id="a-MW"></a>云何能去。<a id="a-MX"></a>若我能去。<a id="a-MY"></a>虚空亦去。<a id="a-MZ"></a>而此虚空。<a id="a-Ma"></a>实无去法。<a id="a-Mb"></a>我者不能从于此方而到彼方。<a id="a-Mc"></a>无离无合。<a id="a-Md"></a>汝所立我。<a id="a-Me"></a>遍一切处。<a id="a-Mf"></a>则无去处。<a id="a-Mg"></a>自在秉执。<a id="a-Mh"></a>遍一切故。<a id="a-Mi"></a>以是义故。<a id="a-Mj"></a>我则不去。<a id="a-Mk"></a>若汝意谓。<a id="a-Ml"></a>以身随心。<a id="a-Mm"></a>是故有行。<a id="a-Mn"></a>此义不然。<a id="a-Mo"></a>以其有常无常过故。<a id="a-Mp"></a>又以有分无分过故。<a id="a-Mq"></a>又以有色无色过故。<a id="a-Mr"></a>心非作故。<a id="a-Ms"></a>身不随行。<a id="a-Mt"></a>行不可得。<a id="a-Mu"></a>心身有无。<a id="a-Mv"></a>常不成就。<a id="a-Mw"></a>云何此方行到彼方。<a id="a-Mx"></a>如迦卑逻弟子意谓由胜因缘丈夫流转。<a id="a-My"></a>如是名行。<a id="a-Mz"></a>丈夫作已回故名还。<a id="a-N0"></a>是故由胜得有去来。<a id="a-N1"></a>此我解释。<a id="a-N2"></a>汝今乃以虚空之华。<a id="a-N3"></a>作欢喜丸。<a id="a-N4"></a>与石女儿。<a id="a-N5"></a>令使食之。<a id="a-N6"></a>汝胜是无。<a id="a-N7"></a>而汝意谓。<a id="a-N8"></a>由胜力故。<a id="a-N9"></a>丈夫去来。<a id="a-NA"></a>胜虽是常。<a id="a-NB"></a>而能令使丈夫去来。<a id="a-NC"></a>义亦如是。<a id="a-ND"></a>如汝意解。<a id="a-NE"></a>如丈夫行。<a id="a-NF"></a>则非是作。<a id="a-NG"></a>亦不成就有所行法。<a id="a-NH"></a>若村城等。<a id="a-NI"></a>此先已遮。<a id="a-NJ"></a>以不生故。</p>
  <p id="aNK">又复更有说有为者。<a id="a-NL"></a>彼则无去无动摇故。<a id="a-NM"></a>行是相貌。<a id="a-NN"></a>如是相貌。<a id="a-NO"></a>非有为体。<a id="a-NP"></a>如是皆说。<a id="a-NQ"></a>一切有为念念无常。<a id="a-NR"></a>如是不住。<a id="a-NS"></a>云何有行。<a id="a-NT"></a>是故偈言。<a id="a-NU"></a>有生得言行。<a id="a-NV"></a>亦得言作者。<a id="a-NW"></a>如是故知。<a id="a-NX"></a>有为之法。<a id="a-NY"></a>虽生虽行。<a id="a-NZ"></a>如是生者。<a id="a-Na"></a>于先已遮。<a id="a-Nb"></a>复有偈言。</p>
  <p id="aNc">有为无来处　　念念不住故</p>
  <p id="aNd">又亦无去处　　如是故无住</p>
  <p id="aNe">如是有为行至异处。<a id="a-Nf"></a>则无此理。<a id="a-Ng"></a>无行作故。<a id="a-Nh"></a>如是有为有尚不成。<a id="a-Ni"></a>况有行去。<a id="a-Nj"></a>若到已还。<a id="a-Nk"></a>自体空故。</p>
  <p id="aNl">若汝意谓。<a id="a-Nm"></a>阴有行去。<a id="a-Nn"></a>有为不摄。<a id="a-No"></a>此义不然。<a id="a-Np"></a>阴不成故。<a id="a-Nq"></a>问曰。<a id="a-Nr"></a>云何不成。<a id="a-Ns"></a>答曰。<a id="a-Nt"></a>因缘空故。<a id="a-Nu"></a>此义云何。<a id="a-Nv"></a>犹如兔角。<a id="a-Nw"></a>毕竟如是。<a id="a-Nx"></a>无有因缘。<a id="a-Ny"></a>色等诸阴。<a id="a-Nz"></a>亦复如是。<a id="a-O0"></a>因缘毕竟。<a id="a-O1"></a>不可得也。<a id="a-O2"></a>此如是知因缘空故。<a id="a-O3"></a>色等阴无。<a id="a-O4"></a>如阿阇梨所说偈言。</p>
  <p id="aO5">离色之因缘　　色则不可得</p>
  <p id="aO6">亦复不离色　　而见色因缘</p>
  <p id="aO7">离色之因缘　　色自成就色</p>
  <p id="aO8">物不得因缘　　不得无因缘</p>
  <p id="aO9">应如是知。<a id="a-OA"></a>无因缘故。<a id="a-OB"></a>色则是无。<a id="a-OC"></a>如是一切。<a id="a-OD"></a>若汝意谓。<a id="a-OE"></a>微尘是有。<a id="a-OF"></a>此不成故。<a id="a-OG"></a>如是行义。<a id="a-OH"></a>则不可成。<a id="a-OI"></a>如汝说言。<a id="a-OJ"></a>一切现见有行去来。<a id="a-OK"></a>此义不然。<a id="a-OL"></a>现不成故。<a id="a-OM"></a>问曰。<a id="a-ON"></a>云何不成。<a id="a-OO"></a>答曰。<a id="a-OP"></a>此现者名或知或物。<a id="a-OQ"></a>此我今释。<a id="a-OR"></a>若知应说。<a id="a-OS"></a>何者是知。<a id="a-OT"></a>是谁之现。<a id="a-OU"></a>若六境界。<a id="a-OV"></a>是可得者。<a id="a-OW"></a>境界无故。<a id="a-OX"></a>云何可得知是现耶。<a id="a-OY"></a>有念念者。<a id="a-OZ"></a>彼则无现。<a id="a-Oa"></a>乃至不疑。<a id="a-Ob"></a>有现无现。<a id="a-Oc"></a>是则为胜。<a id="a-Od"></a>知现之知。<a id="a-Oe"></a>此知非现知境界故。<a id="a-Of"></a>知不成故。<a id="a-Og"></a>说有物人。<a id="a-Oh"></a>则舍自法。<a id="a-Oi"></a>物云何现。<a id="a-Oj"></a>此之现相。<a id="a-Ok"></a>量遮法中。<a id="a-Ol"></a>广遮此事。<a id="a-Om"></a>此何者现。<a id="a-On"></a>今何者现。<a id="a-Oo"></a>又复如来有偈说言。</p>
  <p id="aOp">眼则不见色　　识则不知法</p>
  <p id="aOq">此第一隐密　　世间不能知</p>
  <p id="aOr">如是之义。<a id="a-Os"></a>阿阇梨言。</p>
  <p id="aOt">何人自于自　　不曾能自见</p>
  <p id="aOu">若不能见自　　云何能见他</p>
  <p id="aOv">如是无现。<a id="a-Ow"></a>现不可得。<a id="a-Ox"></a>如汝说言。<a id="a-Oy"></a>一切现见。<a id="a-Oz"></a>有去来者。<a id="a-P0"></a>此义不然。<a id="a-P1"></a>去来非色。<a id="a-P2"></a>云何言现。<a id="a-P3"></a>非眼所得。<a id="a-P4"></a>非意所念。<a id="a-P5"></a>彼不成有。<a id="a-P6"></a>岂可现见。<a id="a-P7"></a>若汝意谓。<a id="a-P8"></a>以有比故。<a id="a-P9"></a>知是有者。<a id="a-PA"></a>比亦不成。<a id="a-PB"></a>前有现故。<a id="a-PC"></a>比之与现。<a id="a-PD"></a>俱不成故。<a id="a-PE"></a>比者名知。<a id="a-PF"></a>是意分别。<a id="a-PG"></a>如是比者。<a id="a-PH"></a>唯意能取。<a id="a-PI"></a>意所摄故。<a id="a-PJ"></a>是故此义则不如是。<a id="a-PK"></a>意亦无故。</p>
  <p id="aPL">问曰。<a id="a-PM"></a>此如是义若法不生。<a id="a-PN"></a>则无去来。<a id="a-PO"></a>亦复无现。<a id="a-PP"></a>谁安隐心。<a id="a-PQ"></a>不狂之人。<a id="a-PR"></a>而受此义。<a id="a-PS"></a>谓于一切不生法中。<a id="a-PT"></a>而有去来。<a id="a-PU"></a>如是异义。<a id="a-PV"></a>如是一义。<a id="a-PW"></a>如是常义。<a id="a-PX"></a>如是断义。<a id="a-PY"></a>如是生义。<a id="a-PZ"></a>如是灭义。<a id="a-Pa"></a>此等一切以不生故。<a id="a-Pb"></a>皆悉不成。<a id="a-Pc"></a>又一切法云何不生。<a id="a-Pd"></a>答曰偈言。</p>
  <p id="aPe">非自亦非他　　非二非无因</p>
  <p id="aPf">一切法如是　　是故皆不生</p>
 </body>
</html>