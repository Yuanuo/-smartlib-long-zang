<!doctype html>
<html id="z3IBVZ4111" data-ver="1270">
 <head>
  <meta charset="utf-8">
  <meta author="龙胜菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">顺中论卷上</h1>
  <h2 id="a2">义入大般若波罗蜜经初品法门第一</h2>
  <p id="a3">归命一切智。</p>
  <p id="a4">不灭亦不生　　不断亦不常</p>
  <p id="a5">不一不异义　　不来亦不去</p>
  <p id="a6">佛已说因缘　　断诸戏论法</p>
  <p id="a7">故我稽首礼　　说法师中胜</p>
  <p id="a8">如是论偈。<a id="a-9"></a>是论根本。<a id="a-A"></a>尽摄彼论我今更解。<a id="a-B"></a>彼复有义。<a id="a-C"></a>如是如是。<a id="a-D"></a>如彼义说。<a id="a-E"></a>如是如是。<a id="a-F"></a>断诸众生喜乐取着如是如是。<a id="a-G"></a>随义造论。<a id="a-H"></a>无有次第。</p>
  <p id="aI">问曰。<a id="a-J"></a>汝说此论。<a id="a-K"></a>义无次第。<a id="a-L"></a>或有次第。<a id="a-M"></a>何意因缘。<a id="a-N"></a>而说义论。<a id="a-O"></a>如所依法。<a id="a-P"></a>如是造论。<a id="a-Q"></a>答曰。<a id="a-R"></a>此如是义。<a id="a-S"></a>世尊已于大经中说言。<a id="a-T"></a>憍尸迦。<a id="a-U"></a>于未来世。<a id="a-V"></a>若善男子。<a id="a-W"></a>若善女人。<a id="a-X"></a>随自意解。<a id="a-Y"></a>为他说此般若波罗蜜。<a id="a-Z"></a>彼人唯说相似般若波罗蜜。<a id="a-a"></a>非说真实般若波罗蜜。<a id="a-b"></a>帝释王言。<a id="a-c"></a>世尊。<a id="a-d"></a>何者是实般若波罗蜜。<a id="a-e"></a>而言相似非实般若波罗蜜。<a id="a-f"></a>佛言。<a id="a-g"></a>憍尸迦。<a id="a-h"></a>彼人当说色无常。<a id="a-i"></a>乃至说识无常。<a id="a-j"></a>如是说苦无我不寂静空无相无愿。<a id="a-k"></a>如是乃至说一切智。<a id="a-l"></a>彼如是人。<a id="a-m"></a>不知方便。<a id="a-n"></a>有所得故。<a id="a-o"></a>如是应知。<a id="a-p"></a>帝释王言。<a id="a-q"></a>世尊。<a id="a-r"></a>何者是实般若波罗蜜。<a id="a-s"></a>佛言。<a id="a-t"></a>憍尸迦。<a id="a-u"></a>尚无有色。<a id="a-v"></a>何处当有常与无常。<a id="a-w"></a>如是乃至无一切智。<a id="a-x"></a>何处复有常与无常。<a id="a-y"></a>如是等故。</p>
  <p id="az">又言。<a id="a-10"></a>憍尸迦。<a id="a-11"></a>若善男子。<a id="a-12"></a>若善女人。<a id="a-13"></a>如是教他修行般若波罗蜜。<a id="a-14"></a>而说般若波罗蜜。<a id="a-15"></a>作如是言。<a id="a-16"></a>善男子。<a id="a-17"></a>来修行般若波罗蜜。<a id="a-18"></a>汝善男子。<a id="a-19"></a>乃至无有少法可舍。<a id="a-1A"></a>汝心勿于少法中住。<a id="a-1B"></a>何以故。<a id="a-1C"></a>如是般若波罗蜜中。<a id="a-1D"></a>无有正法。<a id="a-1E"></a>若过法者。<a id="a-1F"></a>是则无法。<a id="a-1G"></a>于何处住。<a id="a-1H"></a>何以故。<a id="a-1I"></a>憍尸迦。<a id="a-1J"></a>如一切法自体性空。<a id="a-1K"></a>若其彼法自体空者。<a id="a-1L"></a>彼法无体。<a id="a-1M"></a>若无体者。<a id="a-1N"></a>是名般若波罗蜜。<a id="a-1O"></a>若是般若波罗蜜者。<a id="a-1P"></a>彼无少法可取可舍。<a id="a-1Q"></a>若生若灭。<a id="a-1R"></a>若断若常。<a id="a-1S"></a>若一义。<a id="a-1T"></a>若异义。<a id="a-1U"></a>若来若去。<a id="a-1V"></a>此是真实般若波罗蜜。<a id="a-1W"></a>依彼因缘故造此论。<a id="a-1X"></a>我如是知般若波罗蜜。<a id="a-1Y"></a>此方便故。<a id="a-1Z"></a>我今解释。<a id="a-1a"></a>所谓入中论门。<a id="a-1b"></a>彼善男子。<a id="a-1c"></a>善女人言。<a id="a-1d"></a>我知色无常。<a id="a-1e"></a>乃至识无常苦无我等。<a id="a-1f"></a>以此因缘故。<a id="a-1g"></a>是相似般若波罗蜜。<a id="a-1h"></a>非是真实般若波罗蜜。</p>
  <p id="a1i">问曰。<a id="a-1j"></a>若说色空无相无愿。<a id="a-1k"></a>云何此法唯是相似。<a id="a-1l"></a>非实般若波罗蜜耶。<a id="a-1m"></a>此三解脱世尊所说。<a id="a-1n"></a>非有为故。<a id="a-1o"></a>云何彼空亦相似耶。<a id="a-1p"></a>答曰。<a id="a-1q"></a>以取着故。</p>
  <p id="a1r">问曰。<a id="a-1s"></a>取着何法。<a id="a-1t"></a>答曰。<a id="a-1u"></a>于色取着。<a id="a-1v"></a>于空取着。<a id="a-1w"></a>若有取着。<a id="a-1x"></a>云何得是般若波罗蜜。<a id="a-1y"></a>此取著者。<a id="a-1z"></a>岂非是见。<a id="a-20"></a>一切诸见。<a id="a-21"></a>皆因如来说空故断。<a id="a-22"></a>又复何人即见彼空。<a id="a-23"></a>彼人复以何法对治。<a id="a-24"></a>唯无二际。<a id="a-25"></a>是则能除。<a id="a-26"></a>无二际故。<a id="a-27"></a>名为非际。<a id="a-28"></a>是故如来已为迦葉。<a id="a-29"></a>如是说言。<a id="a-2A"></a>一切诸见。<a id="a-2B"></a>见空得出。<a id="a-2C"></a>若人取空。<a id="a-2D"></a>于空生见。<a id="a-2E"></a>我不能救。<a id="a-2F"></a>以此义故。<a id="a-2G"></a>师说偈言。</p>
  <p id="a2H">空对一切见　　是如来所说</p>
  <p id="a2I">于空生见者　　彼则无对治</p>
  <p id="a2J">又复余师名罗睺罗跋陀罗言。</p>
  <p id="a2K">一切见对治　　如来说空是</p>
  <p id="a2L">不爱空不着　　着空空亦物</p>
  <p id="a2M">不爱空不空　　此二非不爱</p>
  <p id="a2N">无能坏佛语　　佛语处处遍</p>
  <p id="a2O">又复经中佛说偈言。</p>
  <p id="a2P">夫人不正见　　少智故取空</p>
  <p id="a2Q">如捉蛇不坚　　如咒不善成</p>
  <p id="a2R">诸如是等。<a id="a-2S"></a>取着于色。<a id="a-2T"></a>取着色体。<a id="a-2U"></a>或分别空。<a id="a-2V"></a>分别不空。<a id="a-2W"></a>彼如是色。<a id="a-2X"></a>毕竟无物。<a id="a-2Y"></a>云何当有空与不空。<a id="a-2Z"></a>又如彼色。<a id="a-2a"></a>一切诸法皆亦如是。<a id="a-2b"></a>如佛世尊如是说言。<a id="a-2c"></a>如不异色。<a id="a-2d"></a>别更有空。<a id="a-2e"></a>亦不异空。<a id="a-2f"></a>别更有色。<a id="a-2g"></a>如色于空。<a id="a-2h"></a>空于色义。<a id="a-2i"></a>亦复如是。<a id="a-2j"></a>如是等故。<a id="a-2k"></a>又复经中佛言。<a id="a-2l"></a>迦葉。<a id="a-2m"></a>若有何人。<a id="a-2n"></a>见法不空。<a id="a-2o"></a>如是之人。<a id="a-2p"></a>法亦是空。<a id="a-2q"></a>空亦是法。<a id="a-2r"></a>又佛说言。<a id="a-2s"></a>所言空者。<a id="a-2t"></a>空自体空。<a id="a-2u"></a>所言色者。<a id="a-2v"></a>色自体空。<a id="a-2w"></a>若有少法而不空者。<a id="a-2x"></a>彼则有空。<a id="a-2y"></a>一切诸法皆无自体。<a id="a-2z"></a>何处当有空与不空。<a id="a-30"></a>依此义故。<a id="a-31"></a>有偈说言。</p>
  <p id="a32">若法有不空　　空亦得言有</p>
  <p id="a33">无有法不空　　依何法说空</p>
  <p id="a34">我依此知。<a id="a-35"></a>以取着故。<a id="a-36"></a>相似义成。<a id="a-37"></a>问曰。<a id="a-38"></a>若师如是。<a id="a-39"></a>以此方便。<a id="a-3A"></a>解释般若波罗蜜义。<a id="a-3B"></a>以何义故。<a id="a-3C"></a>先造中论。<a id="a-3D"></a>名为造作。<a id="a-3E"></a>而非是经。<a id="a-3F"></a>答曰。<a id="a-3G"></a>若人愚痴。<a id="a-3H"></a>非是黠慧。<a id="a-3I"></a>彼人起心。<a id="a-3J"></a>如是分别。<a id="a-3K"></a>毁呰诸经。<a id="a-3L"></a>谓经不熟。<a id="a-3M"></a>唯论是实。<a id="a-3N"></a>余法无论。<a id="a-3O"></a>为彼人故。<a id="a-3P"></a>此有偈言。</p>
  <p id="a3Q">伐烦恼怨尽　　救有救恶道</p>
  <p id="a3R">如来有伐救　　此二余法无</p>
  <p id="a3S">此偈非唯直是根本。<a id="a-3T"></a>亦以赞叹供养如来。<a id="a-3U"></a>亦断一切戏论。<a id="a-3V"></a>分别诸取着等故说此偈。<a id="a-3W"></a>问曰。<a id="a-3X"></a>云何。<a id="a-3Y"></a>答曰。<a id="a-3Z"></a>有无量种供养如来。<a id="a-3a"></a>以如来有无量功德。<a id="a-3b"></a>今且略说三种供养。<a id="a-3c"></a>一者随法顺行供养。<a id="a-3d"></a>二者资财奉施供养。<a id="a-3e"></a>三者自身礼拜供养。<a id="a-3f"></a>此初随法顺行供养。<a id="a-3g"></a>供养中胜。<a id="a-3h"></a>以此偈法。<a id="a-3i"></a>供养如来。<a id="a-3j"></a>供养中胜。<a id="a-3k"></a>非物供养。<a id="a-3l"></a>问曰。<a id="a-3m"></a>此说何人供养如来。<a id="a-3n"></a>答曰。<a id="a-3o"></a>若人通达不生际者。<a id="a-3p"></a>又复有说言。<a id="a-3q"></a>须菩提于先礼我。<a id="a-3r"></a>论师如是。<a id="a-3s"></a>以此偈法供养如来。<a id="a-3t"></a>问曰。<a id="a-3u"></a>供养世尊。<a id="a-3v"></a>第一上吉。<a id="a-3w"></a>是故论初。<a id="a-3x"></a>应法供养。<a id="a-3y"></a>谓此偈法。<a id="a-3z"></a>如说能断一切取着。<a id="a-40"></a>戏论等者。<a id="a-41"></a>今应当说。<a id="a-42"></a>答曰。<a id="a-43"></a>汝听。<a id="a-44"></a>我今为说。<a id="a-45"></a>善意思念。<a id="a-46"></a>言戏论者。<a id="a-47"></a>所谓取著有得有物二。<a id="a-48"></a>及不实取诸相等。<a id="a-49"></a>是戏弄法。<a id="a-4A"></a>故名戏论。<a id="a-4B"></a>彼今略说。<a id="a-4C"></a>所谓取体。<a id="a-4D"></a>若取非体。<a id="a-4E"></a>取体非体。<a id="a-4F"></a>或取非体非非体等。<a id="a-4G"></a>此偈于彼一切皆断。<a id="a-4H"></a>问曰。<a id="a-4I"></a>云何皆断。<a id="a-4J"></a>答曰。<a id="a-4K"></a>偈言。</p>
  <p id="a4L">佛已说因缘　　断诸戏论法</p>
  <p id="a4M">故我稽首礼　　说法师中胜</p>
  <p id="a4N">因缘生者。<a id="a-4O"></a>皆是戏论。<a id="a-4P"></a>问曰。<a id="a-4Q"></a>因缘生者。<a id="a-4R"></a>云何戏论。<a id="a-4S"></a>答曰。<a id="a-4T"></a>因缘生者。<a id="a-4U"></a>世尊已于小乘中说。<a id="a-4V"></a>随顺次第得入法义。<a id="a-4W"></a>亦以对治外道取法。<a id="a-4X"></a>问曰。<a id="a-4Y"></a>云何对治。<a id="a-4Z"></a>答曰。<a id="a-4a"></a>外道恶见。<a id="a-4b"></a>彼有体见。<a id="a-4c"></a>有断常见。<a id="a-4d"></a>如是乐着一切世界。<a id="a-4e"></a>摩醯首罗。<a id="a-4f"></a>时节微尘胜。<a id="a-4g"></a>及自性断灭等。<a id="a-4h"></a>生如是分别。<a id="a-4i"></a>彼外道人。<a id="a-4j"></a>如是分别。<a id="a-4k"></a>则失因缘。<a id="a-4l"></a>彼人如是乐戏论故。<a id="a-4m"></a>名为恶见。<a id="a-4n"></a>此之戏论。<a id="a-4o"></a>是诸外道取着之法。<a id="a-4p"></a>为断此故。<a id="a-4q"></a>世尊已说。<a id="a-4r"></a>无明因缘而生于行。<a id="a-4s"></a>无明灭故。<a id="a-4t"></a>诸行灭等。<a id="a-4u"></a>以如是故。<a id="a-4v"></a>有世界生。<a id="a-4w"></a>以如是故。<a id="a-4x"></a>则世界灭。<a id="a-4y"></a>非余法故。<a id="a-4z"></a>如是生灭。</p>
  <p id="a50">问曰。<a id="a-51"></a>摩醯首罗。<a id="a-52"></a>时节微尘胜者。<a id="a-53"></a>自性及断灭等。<a id="a-54"></a>此等因缘。<a id="a-55"></a>能生世界。<a id="a-56"></a>灭世界者。<a id="a-57"></a>此诸因缘。<a id="a-58"></a>可是戏论。<a id="a-59"></a>若因缘生。<a id="a-5A"></a>因缘灭者。<a id="a-5B"></a>云何戏论。<a id="a-5C"></a>答曰。<a id="a-5D"></a>以取着故。<a id="a-5E"></a>次第乃至取着涅槃。<a id="a-5F"></a>如来亦遮。<a id="a-5G"></a>何况不遮取着因缘。<a id="a-5H"></a>外道之人。<a id="a-5I"></a>取着体故。<a id="a-5J"></a>失于善道。<a id="a-5K"></a>行于恶道。<a id="a-5L"></a>戏论不实。<a id="a-5M"></a>问曰。<a id="a-5N"></a>云何。<a id="a-5O"></a>答曰摩醯首罗。<a id="a-5P"></a>若作世界。<a id="a-5Q"></a>彼为是常。<a id="a-5R"></a>为是无常。<a id="a-5S"></a>为为他作。<a id="a-5T"></a>不为他作。<a id="a-5U"></a>彼为生已。<a id="a-5V"></a>而有所作。<a id="a-5W"></a>为是未生。<a id="a-5X"></a>而有所作为有而作。<a id="a-5Y"></a>为无而作。<a id="a-5Z"></a>彼如是等。<a id="a-5a"></a>皆悉不然。<a id="a-5b"></a>若作世界。<a id="a-5c"></a>为常而作。<a id="a-5d"></a>无常而作。<a id="a-5e"></a>为为他作。<a id="a-5f"></a>不为他作。<a id="a-5g"></a>为生不生。<a id="a-5h"></a>为有为无。<a id="a-5i"></a>如是一切。<a id="a-5j"></a>皆不相应。<a id="a-5k"></a>无道理故。</p>
  <p id="a5l">问曰。<a id="a-5m"></a>云何名为无道理耶。<a id="a-5n"></a>答曰。<a id="a-5o"></a>若是常法云何而得造作世界。<a id="a-5p"></a>若是常法作世界者。<a id="a-5q"></a>虚空亦应得作世界。<a id="a-5r"></a>是事不可。<a id="a-5s"></a>若是无常作世界者。<a id="a-5t"></a>瓶等亦应造作世界。<a id="a-5u"></a>若常无常。<a id="a-5v"></a>作世界者。<a id="a-5w"></a>虚空与瓶皆应得作。<a id="a-5x"></a>是事不可。<a id="a-5y"></a>若汝意谓。<a id="a-5z"></a>常无常过。<a id="a-60"></a>离常无常。<a id="a-61"></a>更别有作作世界者。<a id="a-62"></a>是则无穷作世界作。<a id="a-63"></a>更复有作之所作故。<a id="a-64"></a>此复有过。<a id="a-65"></a>瓶亦应是作世界作。<a id="a-66"></a>是事不可。<a id="a-67"></a>若汝意谓。<a id="a-68"></a>此是过者。<a id="a-69"></a>则无作者而作世界。<a id="a-6A"></a>此义不成。<a id="a-6B"></a>问曰。<a id="a-6C"></a>云何不成。<a id="a-6D"></a>答曰。<a id="a-6E"></a>无众生故。<a id="a-6F"></a>若无作者。<a id="a-6G"></a>尚自非有。<a id="a-6H"></a>况复有作。<a id="a-6I"></a>如其无作。<a id="a-6J"></a>得有造作。<a id="a-6K"></a>是则无物。<a id="a-6L"></a>亦应得作。<a id="a-6M"></a>若其得作。<a id="a-6N"></a>兔角亦应作石女儿。<a id="a-6O"></a>又亦应作虚空花鬘。<a id="a-6P"></a>是事不可。<a id="a-6Q"></a>亦可作瓶而皆不作。</p>
  <p id="a6R">若已生者。<a id="a-6S"></a>当知不得造作世界。<a id="a-6T"></a>如瓶不作。<a id="a-6U"></a>若未生者。<a id="a-6V"></a>亦不得作。<a id="a-6W"></a>如石女儿。<a id="a-6X"></a>若是有者。<a id="a-6Y"></a>不作世界。<a id="a-6Z"></a>犹如其人。<a id="a-6a"></a>若是无者。<a id="a-6b"></a>不作世界。<a id="a-6c"></a>犹如兔角。</p>
  <p id="a6d">此于世界常无常等。<a id="a-6e"></a>不相似过。<a id="a-6f"></a>又复如是摩醯首罗常无常等。<a id="a-6g"></a>若是世界之因缘者。<a id="a-6h"></a>世间罪福。<a id="a-6i"></a>亦是所作。<a id="a-6j"></a>是事不可。<a id="a-6k"></a>若如是者。<a id="a-6l"></a>一切罪福。<a id="a-6m"></a>则无果报。<a id="a-6n"></a>然今现见世间。<a id="a-6o"></a>罪福皆有果报。<a id="a-6p"></a>又复胜等。<a id="a-6q"></a>无物体故。<a id="a-6r"></a>不作世界。<a id="a-6s"></a>此义成就。<a id="a-6t"></a>先已广说。<a id="a-6u"></a>以无因缘。<a id="a-6v"></a>是故彼无。<a id="a-6w"></a>若丈夫作丈夫不成。<a id="a-6x"></a>自不成故。<a id="a-6y"></a>不能成法。<a id="a-6z"></a>若有丈夫。<a id="a-70"></a>可有转行。<a id="a-71"></a>如胜是常。<a id="a-72"></a>无因缘故。<a id="a-73"></a>胜无转行。<a id="a-74"></a>以是常故。<a id="a-75"></a>如丈夫觉。<a id="a-76"></a>丈夫无觉。<a id="a-77"></a>则常如胜。<a id="a-78"></a>若如是者。<a id="a-79"></a>一切诸法。<a id="a-7A"></a>皆悉是常。<a id="a-7B"></a>若无物者。<a id="a-7C"></a>何法为常。<a id="a-7D"></a>若无法常。<a id="a-7E"></a>云何分别流转行等。<a id="a-7F"></a>迦卑罗师。<a id="a-7G"></a>汝是弟子。<a id="a-7H"></a>云何有胜。<a id="a-7I"></a>有丈夫者。<a id="a-7J"></a>汝当说之。<a id="a-7K"></a>令义成就。<a id="a-7L"></a>尔乃于后常等法成。</p>
  <p id="a7M">问曰。<a id="a-7N"></a>云何无胜。<a id="a-7O"></a>答曰。<a id="a-7P"></a>云何有胜。<a id="a-7Q"></a>问曰。<a id="a-7R"></a>以阿含故。<a id="a-7S"></a>答曰。<a id="a-7T"></a>我今亦以阿含故无。<a id="a-7U"></a>问曰。<a id="a-7V"></a>以道理故。<a id="a-7W"></a>有胜成就。<a id="a-7X"></a>迭相摄故。<a id="a-7Y"></a>答曰。<a id="a-7Z"></a>何者道理。<a id="a-7a"></a>问曰。<a id="a-7b"></a>有胜以见次第有坏相故。<a id="a-7c"></a>如见树皮。<a id="a-7d"></a>知有树心。<a id="a-7e"></a>答曰。<a id="a-7f"></a>若如是者。<a id="a-7g"></a>是汝家中。<a id="a-7h"></a>私量所量。<a id="a-7i"></a>道理成就。<a id="a-7j"></a>实无此胜。<a id="a-7k"></a>见坏相故。<a id="a-7l"></a>犹如兔角。<a id="a-7m"></a>兔角是有见坏相故。<a id="a-7n"></a>如树皮等。</p>
  <p id="a7o">若汝意谓。<a id="a-7p"></a>虽无面等。<a id="a-7q"></a>而是有者。<a id="a-7r"></a>不相类故。<a id="a-7s"></a>则知无胜。<a id="a-7t"></a>以不生故。<a id="a-7u"></a>如石女儿。<a id="a-7v"></a>若如虚空则不成就。<a id="a-7w"></a>若如涅槃。<a id="a-7x"></a>是则无物无体。<a id="a-7y"></a>云何成有不有。<a id="a-7z"></a>此我今说。<a id="a-80"></a>汝虽有语。<a id="a-81"></a>都无义理。<a id="a-82"></a>如汝向者。<a id="a-83"></a>见宗因喻。<a id="a-84"></a>而有所说。<a id="a-85"></a>皆不相应。<a id="a-86"></a>此我今说。<a id="a-87"></a>破汝胜法。<a id="a-88"></a>有无量种。<a id="a-89"></a>不可具说。<a id="a-8A"></a>略说少分。<a id="a-8B"></a>于汝法中。<a id="a-8C"></a>言丈夫者。<a id="a-8D"></a>此无众生。<a id="a-8E"></a>无因缘故。<a id="a-8F"></a>犹如兔角。<a id="a-8G"></a>如汝向者。<a id="a-8H"></a>言丈夫是世界因缘。<a id="a-8I"></a>已引喻者。<a id="a-8J"></a>世界因缘。<a id="a-8K"></a>今共筹量。<a id="a-8L"></a>若不能说缘具。<a id="a-8M"></a>则减缘具减故。<a id="a-8N"></a>是则有过。<a id="a-8O"></a>譬喻则减。<a id="a-8P"></a>汝则退坏一切诤对不成就者。<a id="a-8Q"></a>无譬喻故。<a id="a-8R"></a>应先自观己之朋。<a id="a-8S"></a>已说自因相。<a id="a-8T"></a>若其是常。<a id="a-8U"></a>则非作者。<a id="a-8V"></a>若是无常。<a id="a-8W"></a>亦非作者。<a id="a-8X"></a>若为他作。<a id="a-8Y"></a>亦非作者。<a id="a-8Z"></a>不为他作。<a id="a-8a"></a>亦非作者。<a id="a-8b"></a>若体已生。<a id="a-8c"></a>亦非作者。<a id="a-8d"></a>若是未生。<a id="a-8e"></a>亦非作者。<a id="a-8f"></a>若其是有。<a id="a-8g"></a>亦非作者。<a id="a-8h"></a>若其是无。<a id="a-8i"></a>亦非作者。<a id="a-8j"></a>皆有譬喻。<a id="a-8k"></a>不能具说。<a id="a-8l"></a>当审思量。<a id="a-8m"></a>自朋有喻。<a id="a-8n"></a>他朋无喻。<a id="a-8o"></a>如是如是。<a id="a-8p"></a>摩醯首罗。<a id="a-8q"></a>时微尘等。<a id="a-8r"></a>世界因缘。<a id="a-8s"></a>则不成就。<a id="a-8t"></a>若此成就。<a id="a-8u"></a>作与所作。<a id="a-8v"></a>迭互相作。<a id="a-8w"></a>无如是事。<a id="a-8x"></a>若有此事。<a id="a-8y"></a>摩醯首罗。<a id="a-8z"></a>则能作胜胜。<a id="a-90"></a>亦能作摩醯首罗。<a id="a-91"></a>如是等故。<a id="a-92"></a>如是外道。<a id="a-93"></a>说作所作。<a id="a-94"></a>迭互相违。<a id="a-95"></a>皆不相应。</p>
  <p id="a96">问曰。<a id="a-97"></a>如汝所说。<a id="a-98"></a>缘具不成。<a id="a-99"></a>是则有过。<a id="a-9A"></a>譬喻则减。<a id="a-9B"></a>复退坏者。<a id="a-9C"></a>此我今说。<a id="a-9D"></a>何等缘具。<a id="a-9E"></a>何者减相。<a id="a-9F"></a>若何等人。<a id="a-9G"></a>宗因喻等。<a id="a-9H"></a>三是缘具。<a id="a-9I"></a>彼如是人。<a id="a-9J"></a>则三种减。<a id="a-9K"></a>唯因譬喻。<a id="a-9L"></a>此二有过。<a id="a-9M"></a>以缘具故。<a id="a-9N"></a>宗则无减。<a id="a-9O"></a>以是言说之根本故。<a id="a-9P"></a>又义成故。<a id="a-9Q"></a>此久已说有三种减。<a id="a-9R"></a>因喻二减。<a id="a-9S"></a>若人分别此之三分。<a id="a-9T"></a>具足和合故名缘具。<a id="a-9U"></a>彼如是人。<a id="a-9V"></a>应三种减。<a id="a-9W"></a>若复有人因三相语。<a id="a-9X"></a>则是缘具。<a id="a-9Y"></a>彼人三种。<a id="a-9Z"></a>云何有减。<a id="a-9a"></a>若缘具过。<a id="a-9b"></a>若譬喻减。<a id="a-9c"></a>云何彼人而当有减。<a id="a-9d"></a>若缘具过。<a id="a-9e"></a>汝未知故。<a id="a-9f"></a>作如是说。<a id="a-9g"></a>说喻减已。<a id="a-9h"></a>得缘具过。<a id="a-9i"></a>若复退坏。<a id="a-9j"></a>答曰。<a id="a-9k"></a>云何如是挝打虚空。<a id="a-9l"></a>若能舍离摩醯首罗之朋分已则可起心自谓黠慧尔乃摄取。<a id="a-9m"></a>若耶须摩之朋分也。<a id="a-9n"></a>汝此语言不能说于出世间法与世间法。<a id="a-9o"></a>复不相应。<a id="a-9p"></a>以其虚妄最凡鄙故。<a id="a-9q"></a>此如是故。<a id="a-9r"></a>则不须答。<a id="a-9s"></a>若耶须摩论师说言。<a id="a-9t"></a>此言语法。<a id="a-9u"></a>云何复离世谛之法。<a id="a-9v"></a>此我今说。<a id="a-9w"></a>以何者是。<a id="a-9x"></a>彼因三相。<a id="a-9y"></a>若何者法语为缘具。<a id="a-9z"></a>复以何者是因三相。</p>
  <p id="aA0">问曰。<a id="a-A1"></a>朋中之法。<a id="a-A2"></a>相对朋无。<a id="a-A3"></a>复自朋成。<a id="a-A4"></a>如声无常。<a id="a-A5"></a>以造作故。<a id="a-A6"></a>因缘坏故。<a id="a-A7"></a>作已生故。<a id="a-A8"></a>如是等故。<a id="a-A9"></a>若法造作。<a id="a-AA"></a>皆是无常。<a id="a-AB"></a>譬如瓶等。<a id="a-AC"></a>声亦如是。<a id="a-AD"></a>作故无常。<a id="a-AE"></a>诸如是等。<a id="a-AF"></a>一切诸法。<a id="a-AG"></a>作故无常。<a id="a-AH"></a>答曰。<a id="a-AI"></a>何名作法。<a id="a-AJ"></a>为作名作。<a id="a-AK"></a>离作名作。<a id="a-AL"></a>此今解释。<a id="a-AM"></a>若以作故。<a id="a-AN"></a>名为作者。<a id="a-AO"></a>声是作法。<a id="a-AP"></a>声皆是作。<a id="a-AQ"></a>是故名作。<a id="a-AR"></a>若如是者。<a id="a-AS"></a>朋法不摄。<a id="a-AT"></a>则不得言。<a id="a-AU"></a>声是朋法。<a id="a-AV"></a>若汝意谓。<a id="a-AW"></a>有如是过。<a id="a-AX"></a>声与作异。<a id="a-AY"></a>声则非作。<a id="a-AZ"></a>若法离作。<a id="a-Aa"></a>不得言作。<a id="a-Ab"></a>以如是故。<a id="a-Ac"></a>知声非作。<a id="a-Ad"></a>若声非作。<a id="a-Ae"></a>是则无法。<a id="a-Af"></a>若无法者。<a id="a-Ag"></a>云何言常。<a id="a-Ah"></a>或言无常。<a id="a-Ai"></a>若分别物。<a id="a-Aj"></a>分别物法。<a id="a-Ak"></a>云何作声。<a id="a-Al"></a>为有故作。<a id="a-Am"></a>为无故作。<a id="a-An"></a>此今解释。<a id="a-Ao"></a>有法不作。<a id="a-Ap"></a>无亦不作。<a id="a-Aq"></a>若法有无。<a id="a-Ar"></a>亦不成作。<a id="a-As"></a>若汝说言。<a id="a-At"></a>声是作法。<a id="a-Au"></a>故无常者。<a id="a-Av"></a>是事不然。<a id="a-Aw"></a>又如汝说三种相故。<a id="a-Ax"></a>是名作法。<a id="a-Ay"></a>因及因语。<a id="a-Az"></a>皆是缘具。<a id="a-B0"></a>则不相应。<a id="a-B1"></a>问曰。<a id="a-B2"></a>云何名为不相应耶。<a id="a-B3"></a>答曰。<a id="a-B4"></a>以不成故。<a id="a-B5"></a>一切作法无三种相。<a id="a-B6"></a>无朋对故。<a id="a-B7"></a>作朋之对。<a id="a-B8"></a>彼朋不作。<a id="a-B9"></a>是故相破。<a id="a-BA"></a>若不作者。<a id="a-BB"></a>是则无法。<a id="a-BC"></a>若无法者。<a id="a-BD"></a>云何破坏。<a id="a-BE"></a>如是两朋。<a id="a-BF"></a>非等非胜。<a id="a-BG"></a>非有作法。<a id="a-BH"></a>若无法坏。<a id="a-BI"></a>亦可说言。<a id="a-BJ"></a>兔角破坏。<a id="a-BK"></a>以无体故。<a id="a-BL"></a>义不相应。</p>
  <p id="aBM">若汝意谓。<a id="a-BN"></a>无常之朋。<a id="a-BO"></a>常朋相对。<a id="a-BP"></a>如是随起。<a id="a-BQ"></a>此我今说。<a id="a-BR"></a>汝甚愚痴。<a id="a-BS"></a>以不成法。<a id="a-BT"></a>而欲成法。<a id="a-BU"></a>此无常者。<a id="a-BV"></a>名为无物。<a id="a-BW"></a>若无物者。<a id="a-BX"></a>则无自朋。<a id="a-BY"></a>自朋不成。<a id="a-BZ"></a>不得随起。<a id="a-Ba"></a>不得回转。<a id="a-Bb"></a>若如是者。<a id="a-Bc"></a>不得言朋。<a id="a-Bd"></a>如虚空等。<a id="a-Be"></a>以无物故。<a id="a-Bf"></a>若汝说言。<a id="a-Bg"></a>他朋常者。<a id="a-Bh"></a>是义不然。<a id="a-Bi"></a>问曰。<a id="a-Bj"></a>云何不然。<a id="a-Bk"></a>答曰常不成故。<a id="a-Bl"></a>如此常者。<a id="a-Bm"></a>为是有物。<a id="a-Bn"></a>为是无物。<a id="a-Bo"></a>若是有物。<a id="a-Bp"></a>瓶则是常。<a id="a-Bq"></a>以有物故。<a id="a-Br"></a>若常无物。<a id="a-Bs"></a>兔角应常。<a id="a-Bt"></a>以无物故。<a id="a-Bu"></a>是故不得言常无常。<a id="a-Bv"></a>若汝说言。<a id="a-Bw"></a>作法随自朋不离。<a id="a-Bx"></a>是义不然。<a id="a-By"></a>以其自朋不成就故。<a id="a-Bz"></a>问曰。<a id="a-C0"></a>云何不成。<a id="a-C1"></a>答曰。<a id="a-C2"></a>此说不成与朋相似。<a id="a-C3"></a>得言相似。<a id="a-C4"></a>以相似故。<a id="a-C5"></a>有自他朋。<a id="a-C6"></a>而汝朋者。<a id="a-C7"></a>则不相应。<a id="a-C8"></a>以所成法。<a id="a-C9"></a>未成就故。</p>
  <p id="aCA">问曰。<a id="a-CB"></a>云何名为所成未成。<a id="a-CC"></a>答曰。<a id="a-CD"></a>以所成法是无常故。<a id="a-CE"></a>无常无物。<a id="a-CF"></a>如其无物。<a id="a-CG"></a>何处相似。<a id="a-CH"></a>何者相似。<a id="a-CI"></a>谓瓶无常亦相似生。<a id="a-CJ"></a>若如是说。<a id="a-CK"></a>所成之法。<a id="a-CL"></a>有异相似。<a id="a-CM"></a>得言相似。<a id="a-CN"></a>以相似故。<a id="a-CO"></a>有自他朋。<a id="a-CP"></a>此所成法。<a id="a-CQ"></a>若有二种得言相似。<a id="a-CR"></a>瓶与无常。<a id="a-CS"></a>有二种法。<a id="a-CT"></a>得言相似。<a id="a-CU"></a>无二种法故不相似。<a id="a-CV"></a>彼所成法。<a id="a-CW"></a>若未生者。<a id="a-CX"></a>何名无常。<a id="a-CY"></a>云何名为所成成就。<a id="a-CZ"></a>云何无常所成成就。<a id="a-Ca"></a>问曰。<a id="a-Cb"></a>云何名为所成不成。<a id="a-Cc"></a>答曰。<a id="a-Cd"></a>然此所成。<a id="a-Ce"></a>或时是声。<a id="a-Cf"></a>或是无常。<a id="a-Cg"></a>或声无常。<a id="a-Ch"></a>若合或和。<a id="a-Ci"></a>此等一切皆不可成。<a id="a-Cj"></a>若不可成。<a id="a-Ck"></a>为于何处有所成法。<a id="a-Cl"></a>若分别物。<a id="a-Cm"></a>分别物法。<a id="a-Cn"></a>若有相似。</p>
  <p id="aCo">若汝意谓。<a id="a-Cp"></a>离声无常二种法。<a id="a-Cq"></a>外更摄余物。<a id="a-Cr"></a>名所成者。<a id="a-Cs"></a>是义不然。<a id="a-Ct"></a>物不成故彼何者物。<a id="a-Cu"></a>离声等二。<a id="a-Cv"></a>于何处摄。<a id="a-Cw"></a>而得言物。<a id="a-Cx"></a>彼若是声。<a id="a-Cy"></a>彼则不得名为所成。<a id="a-Cz"></a>以成就故。<a id="a-D0"></a>若是无常。<a id="a-D1"></a>彼无法故。<a id="a-D2"></a>所成不成。<a id="a-D3"></a>声不能破。<a id="a-D4"></a>若是合者。<a id="a-D5"></a>是亦不然。<a id="a-D6"></a>物与无物。<a id="a-D7"></a>不可得合。<a id="a-D8"></a>是故不合。<a id="a-D9"></a>和亦如是。<a id="a-DA"></a>而不可得。</p>
  <p id="aDB">若复意谓。<a id="a-DC"></a>声异所成。<a id="a-DD"></a>是义不然。<a id="a-DE"></a>无常与声。<a id="a-DF"></a>不别异故。<a id="a-DG"></a>不异成故。<a id="a-DH"></a>若汝说言。<a id="a-DI"></a>有朋法作。<a id="a-DJ"></a>是义不然。<a id="a-DK"></a>离朋有法。<a id="a-DL"></a>义不成就。<a id="a-DM"></a>于佛法中。<a id="a-DN"></a>离物以外。<a id="a-DO"></a>更无物法。<a id="a-DP"></a>问曰。<a id="a-DQ"></a>缘具所成。<a id="a-DR"></a>此二相对。<a id="a-DS"></a>名物物法。<a id="a-DT"></a>答曰。<a id="a-DU"></a>缘具所成。<a id="a-DV"></a>二皆不成。<a id="a-DW"></a>离作物外。<a id="a-DX"></a>更无作法。<a id="a-DY"></a>如是作法。<a id="a-DZ"></a>与朋不离。<a id="a-Da"></a>若作离朋。<a id="a-Db"></a>朋则非作。<a id="a-Dc"></a>唯作是法。<a id="a-Dd"></a>离作无法。<a id="a-De"></a>不离于声。<a id="a-Df"></a>而有作法是故偈言。</p>
  <p id="aDg">生作唯相貌　　作者亦如是</p>
  <p id="aDh">一切生不实　　生法如兔角</p>
  <p id="aDi">如是作法。<a id="a-Dj"></a>非有故有。<a id="a-Dk"></a>非无故有。<a id="a-Dl"></a>亦复非是有无故有。<a id="a-Dm"></a>如是思量。<a id="a-Dn"></a>作法三相。<a id="a-Do"></a>义不相应。<a id="a-Dp"></a>作法无物语于何处得为缘具。<a id="a-Dq"></a>若三种减。<a id="a-Dr"></a>若缘具过。</p>
  <p id="aDs">又复语言。<a id="a-Dt"></a>于三种相。<a id="a-Du"></a>则不相应。<a id="a-Dv"></a>语所说法。<a id="a-Dw"></a>皆空无故。<a id="a-Dx"></a>无自相故。<a id="a-Dy"></a>句之与语。<a id="a-Dz"></a>非一非异。<a id="a-E0"></a>离字无句。<a id="a-E1"></a>非一非异。<a id="a-E2"></a>字微尘成。<a id="a-E3"></a>因微尘有。<a id="a-E4"></a>然彼微尘。<a id="a-E5"></a>无分可得。<a id="a-E6"></a>以无分故。<a id="a-E7"></a>微尘自无。<a id="a-E8"></a>不能有成。<a id="a-E9"></a>若起若灭。</p>
  <p id="aEA">问曰。<a id="a-EB"></a>如汝所言。<a id="a-EC"></a>所说法空。<a id="a-ED"></a>以法空故。<a id="a-EE"></a>语三种相。<a id="a-EF"></a>皆不成者。<a id="a-EG"></a>是义不然。<a id="a-EH"></a>所说有故。<a id="a-EI"></a>此语所说有可得故。<a id="a-EJ"></a>因缘坏等。<a id="a-EK"></a>云何而言。<a id="a-EL"></a>所说法空。<a id="a-EM"></a>遮三种相。<a id="a-EN"></a>答曰。<a id="a-EO"></a>因缘破坏。<a id="a-EP"></a>义不相应。<a id="a-EQ"></a>不成就故。<a id="a-ER"></a>声因缘坏。<a id="a-ES"></a>云何相应。<a id="a-ET"></a>以念念故。<a id="a-EU"></a>以不住故。<a id="a-EV"></a>既是无物。<a id="a-EW"></a>何处得有。<a id="a-EX"></a>因缘破坏。<a id="a-EY"></a>以不生故。<a id="a-EZ"></a>犹如兔角。<a id="a-Ea"></a>若复无常。<a id="a-Eb"></a>此语三相。<a id="a-Ec"></a>若常无常。<a id="a-Ed"></a>二不相应。<a id="a-Ee"></a>如虚空无。<a id="a-Ef"></a>又亦如瓶。<a id="a-Eg"></a>无有因缘。<a id="a-Eh"></a>如是因缘。<a id="a-Ei"></a>一切皆无。<a id="a-Ej"></a>有二过故。<a id="a-Ek"></a>此等一切。<a id="a-El"></a>悉皆如是。<a id="a-Em"></a>邪法所摄。<a id="a-En"></a>皆是戏论。<a id="a-Eo"></a>破外道故。<a id="a-Ep"></a>佛说因缘。</p>
  <p id="aEq">问曰。<a id="a-Er"></a>若如是者。<a id="a-Es"></a>云何因缘。<a id="a-Et"></a>得言戏论。<a id="a-Eu"></a>如来世尊以诸因缘是实故说。<a id="a-Ev"></a>佛如是说。<a id="a-Ew"></a>此无明等。<a id="a-Ex"></a>是大苦聚。<a id="a-Ey"></a>和合而生。<a id="a-Ez"></a>若无明灭。<a id="a-F0"></a>大苦聚灭。<a id="a-F1"></a>如来世尊说苦圣谛。<a id="a-F2"></a>或说苦灭。<a id="a-F3"></a>若是实者。<a id="a-F4"></a>云何戏论。<a id="a-F5"></a>答曰。<a id="a-F6"></a>贤面当听。<a id="a-F7"></a>此今略说。<a id="a-F8"></a>何名无明。<a id="a-F9"></a>以不能知四颠倒故。<a id="a-FA"></a>说名无明。<a id="a-FB"></a>云何名实。<a id="a-FC"></a>又言。<a id="a-FD"></a>苦是苦圣谛者。<a id="a-FE"></a>如来世尊不如是说。<a id="a-FF"></a>如胜思惟梵天问经。<a id="a-FG"></a>佛言。<a id="a-FH"></a>梵天。<a id="a-FI"></a>若彼苦是实圣谛者。<a id="a-FJ"></a>一切牛猪。<a id="a-FK"></a>诸畜生等。<a id="a-FL"></a>应有实谛。<a id="a-FM"></a>何以故。<a id="a-FN"></a>以彼皆受种种苦故。<a id="a-FO"></a>又言。<a id="a-FP"></a>梵天。<a id="a-FQ"></a>若彼集是实圣谛者。<a id="a-FR"></a>六道众生。<a id="a-FS"></a>应有实谛何以故。<a id="a-FT"></a>以彼因集生诸趣故。<a id="a-FU"></a>又言。<a id="a-FV"></a>梵天。<a id="a-FW"></a>若彼灭是实圣谛者。<a id="a-FX"></a>一切世间堕邪断见说灭法者。<a id="a-FY"></a>应有圣谛。<a id="a-FZ"></a>何以故。<a id="a-Fa"></a>彼说灭法为涅槃故。<a id="a-Fb"></a>又言。<a id="a-Fc"></a>梵天。<a id="a-Fd"></a>若彼道是实圣谛者。<a id="a-Fe"></a>缘于一切有为道者。<a id="a-Ff"></a>应有实谛。<a id="a-Fg"></a>何以故。<a id="a-Fh"></a>以彼依有为法。<a id="a-Fi"></a>求离有为法故。<a id="a-Fj"></a>以是故知。<a id="a-Fk"></a>苦非实谛。<a id="a-Fl"></a>又复说言。<a id="a-Fm"></a>知苦无生。<a id="a-Fn"></a>是名苦实圣谛。<a id="a-Fo"></a>是故如来经说偈言。</p>
  <p id="aFp">一谛名不生　　有人说四谛</p>
  <p id="aFq">道场不见一　　何况复有四</p>
  <p id="aFr">如是未来世　　常有诸比丘</p>
  <p id="aFs">恶意出家已　　如是坏我法</p>
  <p id="aFt">是故得知一切诸法悉皆不生。<a id="a-Fu"></a>通达知者。<a id="a-Fv"></a>是实圣谛。<a id="a-Fw"></a>是故如来复有说言。<a id="a-Fx"></a>须菩提。<a id="a-Fy"></a>乃至无有微尘等法故名不生。<a id="a-Fz"></a>彼何法知而得。<a id="a-G0"></a>名为知不生法。<a id="a-G1"></a>若无生忍而得。<a id="a-G2"></a>名为无生法忍。<a id="a-G3"></a>以是故知。<a id="a-G4"></a>苦等四法。<a id="a-G5"></a>非四圣谛。<a id="a-G6"></a>若如彼人之所分别。<a id="a-G7"></a>则非是智。<a id="a-G8"></a>若有能知不生不灭。<a id="a-G9"></a>乃得言谛。<a id="a-GA"></a>乃得言智。<a id="a-GB"></a>此如是义。<a id="a-GC"></a>圣须菩提问如来言。</p>
  <p id="aGD">为苦是涅槃　　苦智是涅槃</p>
  <p id="aGE">为集是涅槃　　集智是涅槃</p>
  <p id="aGF">为灭是涅槃　　灭智是涅槃</p>
  <p id="aGG">为道是涅槃　　道智是涅槃</p>
  <p id="aGH">佛言须菩提　　苦非是涅槃</p>
  <p id="aGI">苦智非涅槃　　苦集非涅槃</p>
  <p id="aGJ">集智非涅槃　　苦灭非涅槃</p>
  <p id="aGK">灭智非涅槃　　道非是涅槃</p>
  <p id="aGL">道智非涅槃　　又复须菩提</p>
  <p id="aGM">四圣谛平等　　我说是涅槃</p>
  <p id="aGN">如是涅槃者　　非苦非苦智</p>
  <p id="aGO">如是次第至　　非道非道智</p>
  <p id="aGP">时圣须菩提　　白佛言世尊</p>
  <p id="aGQ">复以何者是　　四圣谛平等</p>
  <p id="aGR">佛言须菩提　　所言平等者</p>
  <p id="aGS">随在于何处　　非苦非苦智</p>
  <p id="aGT">如是次第至　　非道非道智</p>
  <p id="aGU">若彼一切法　　一切法真如</p>
  <p id="aGV">不虚妄真如　　如是法住等</p>
  <p id="aGW">我说彼涅槃　　而非是苦等</p>
  <p id="aGX">一切法不生　　以无自体故</p>
  <p id="aGY">如是说能知　　一切法不生</p>
  <p id="aGZ">是名实圣谛</p>
  <p id="aGa">问曰。<a id="a-Gb"></a>若如是者。<a id="a-Gc"></a>以何义故。<a id="a-Gd"></a>如来经中说四圣谛。<a id="a-Ge"></a>答曰。<a id="a-Gf"></a>此为次第随顺入故。<a id="a-Gg"></a>佛如是说。<a id="a-Gh"></a>非第一义。<a id="a-Gi"></a>或实或妄语。<a id="a-Gj"></a>是故世尊说言。<a id="a-Gk"></a>梵天言实圣谛。<a id="a-Gl"></a>实圣谛者。<a id="a-Gm"></a>何处无实无妄语等。<a id="a-Gn"></a>以是义故。<a id="a-Go"></a>四颠倒起。<a id="a-Gp"></a>此智非实。<a id="a-Gq"></a>如是苦谛。<a id="a-Gr"></a>实不成就。<a id="a-Gs"></a>我义成就。</p>
  <p id="aGt">问曰。<a id="a-Gu"></a>我则不说非智为实。<a id="a-Gv"></a>我说非智觉故名实。<a id="a-Gw"></a>云何而说。<a id="a-Gx"></a>于无常法谓是常法故名非智。<a id="a-Gy"></a>于苦谓乐故名非智。<a id="a-Gz"></a>无我谓我故名非智。<a id="a-H0"></a>不净谓净故名非智。<a id="a-H1"></a>如是等者。<a id="a-H2"></a>皆非是智。<a id="a-H3"></a>若于无常。<a id="a-H4"></a>能知无常。<a id="a-H5"></a>于苦知苦。<a id="a-H6"></a>于无我法。<a id="a-H7"></a>能知无我。<a id="a-H8"></a>于不净法。<a id="a-H9"></a>能知不净。<a id="a-HA"></a>如是知者。<a id="a-HB"></a>彼得言智。<a id="a-HC"></a>彼得言实。<a id="a-HD"></a>如是我说智名为实。<a id="a-HE"></a>非无智实。<a id="a-HF"></a>答曰。<a id="a-HG"></a>此痴臭气风来薰我以戏论故。<a id="a-HH"></a>此痴最大乐着智故。<a id="a-HI"></a>问曰。<a id="a-HJ"></a>云何。<a id="a-HK"></a>答曰。<a id="a-HL"></a>偈言。</p>
  <p id="aHM">若其有无常　　可得言有常</p>
  <p id="aHN">既无少无常　　何处当有常</p>
  <p id="aHO">若其少有苦　　可得言有乐</p>
  <p id="aHP">既无微少苦　　何处当有乐</p>
  <p id="aHQ">若少有无我　　可得言有我</p>
  <p id="aHR">既无有无我　　何处当有我</p>
  <p id="aHS">若有不寂静　　可得有寂静</p>
  <p id="aHT">既无不寂静　　何处有寂静</p>
  <p id="aHU">而于色体。<a id="a-HV"></a>贪取着已。<a id="a-HW"></a>或分别常。<a id="a-HX"></a>分别无常。<a id="a-HY"></a>色自体空。<a id="a-HZ"></a>毕竟无物。<a id="a-Ha"></a>何处有常。<a id="a-Hb"></a>及有无常。<a id="a-Hc"></a>如是等类。<a id="a-Hd"></a>如色如是。<a id="a-He"></a>至一切法。<a id="a-Hf"></a>皆此因缘。<a id="a-Hg"></a>成就戏论。<a id="a-Hh"></a>然此因缘。<a id="a-Hi"></a>亦是戏论。<a id="a-Hj"></a>非唯因缘。<a id="a-Hk"></a>如是戏论。<a id="a-Hl"></a>乃至取佛。<a id="a-Hm"></a>亦是戏论。</p>
  <p id="aHn">问曰。<a id="a-Ho"></a>云何。<a id="a-Hp"></a>答曰。<a id="a-Hq"></a>善男子。<a id="a-Hr"></a>听汝勿憍慢。<a id="a-Hs"></a>佛智难解。<a id="a-Ht"></a>世尊偈言。</p>
  <p id="aHu">持心如金刚　　深信佛智慧</p>
  <p id="aHv">知心地无我　　能闻微细智</p>
  <p id="aHw">今汝善意生。<a id="a-Hx"></a>金刚心善。<a id="a-Hy"></a>面汝今听说戏论不戏论相。</p>
  <p id="aHz">问曰。<a id="a-I0"></a>云何。<a id="a-I1"></a>答曰。<a id="a-I2"></a>此如是义。<a id="a-I3"></a>佛大经中。<a id="a-I4"></a>觉菩萨故言。<a id="a-I5"></a>须菩提。<a id="a-I6"></a>非体不觉非体。<a id="a-I7"></a>须菩提言。<a id="a-I8"></a>世尊。<a id="a-I9"></a>云何体能觉非体耶。<a id="a-IA"></a>佛言。<a id="a-IB"></a>不尔。<a id="a-IC"></a>须菩提。<a id="a-ID"></a>须菩提言。<a id="a-IE"></a>世尊。<a id="a-IF"></a>云何非体能觉体耶。<a id="a-IG"></a>佛言。<a id="a-IH"></a>不尔。<a id="a-II"></a>须菩提。<a id="a-IJ"></a>须菩提言。<a id="a-IK"></a>世尊。<a id="a-IL"></a>云何体能觉体耶。<a id="a-IM"></a>佛言。<a id="a-IN"></a>不尔。<a id="a-IO"></a>须菩提。<a id="a-IP"></a>须菩提言。<a id="a-IQ"></a>世尊。<a id="a-IR"></a>云何非体能觉非体耶。<a id="a-IS"></a>佛言。<a id="a-IT"></a>不尔。<a id="a-IU"></a>须菩提。<a id="a-IV"></a>须菩提言。<a id="a-IW"></a>世尊。<a id="a-IX"></a>云何一切法不可得耶。<a id="a-IY"></a>不可觉耶。<a id="a-IZ"></a>不可证耶。<a id="a-Ia"></a>若体不觉非体。<a id="a-Ib"></a>非体不觉体。<a id="a-Ic"></a>体不觉体非体不觉非体。<a id="a-Id"></a>此当无耶。<a id="a-Ie"></a>佛言。<a id="a-If"></a>有觉有得。<a id="a-Ig"></a>非此四句法。<a id="a-Ih"></a>须菩提言。<a id="a-Ii"></a>世尊。<a id="a-Ij"></a>云何觉。<a id="a-Ik"></a>佛言。<a id="a-Il"></a>须菩提。<a id="a-Im"></a>非体非非体。<a id="a-In"></a>彼如是觉。<a id="a-Io"></a>何处无戏论。<a id="a-Ip"></a>彼如是觉。<a id="a-Iq"></a>非戏论。<a id="a-Ir"></a>非戏论法。<a id="a-Is"></a>彼如是觉。<a id="a-It"></a>慧命须菩提白佛言。<a id="a-Iu"></a>世尊。<a id="a-Iv"></a>菩萨摩诃萨。<a id="a-Iw"></a>何者戏论。<a id="a-Ix"></a>佛言。<a id="a-Iy"></a>须菩提。<a id="a-Iz"></a>色常无常者。<a id="a-J0"></a>菩萨摩诃萨戏论。<a id="a-J1"></a>须菩提。<a id="a-J2"></a>受想行识常无常者。<a id="a-J3"></a>菩萨摩诃萨戏论。<a id="a-J4"></a>若知色。<a id="a-J5"></a>若不知色者。<a id="a-J6"></a>菩萨摩诃萨戏论。<a id="a-J7"></a>如是知受想行识。<a id="a-J8"></a>不知受想行识者。<a id="a-J9"></a>菩萨摩诃萨戏论。<a id="a-JA"></a>知苦圣谛者戏论。<a id="a-JB"></a>断集者戏论。<a id="a-JC"></a>证灭者戏论。<a id="a-JD"></a>修道者戏论。<a id="a-JE"></a>修行四禅者戏论。<a id="a-JF"></a>修行四无量。<a id="a-JG"></a>四无色。<a id="a-JH"></a>三摩跋提。<a id="a-JI"></a>四念处。<a id="a-JJ"></a>四正勤。<a id="a-JK"></a>四如意足。<a id="a-JL"></a>五根。<a id="a-JM"></a>五力。<a id="a-JN"></a>七觉分。<a id="a-JO"></a>八圣道者戏论。<a id="a-JP"></a>修行空解脱门。<a id="a-JQ"></a>无相无愿解脱门者戏论。<a id="a-JR"></a>修行八解脱。<a id="a-JS"></a>九次第。<a id="a-JT"></a>随顺行。<a id="a-JU"></a>三摩跋提者戏论。<a id="a-JV"></a>得须陀洹果。<a id="a-JW"></a>斯陀含果。<a id="a-JX"></a>阿那含果。<a id="a-JY"></a>阿罗汉果。<a id="a-JZ"></a>辟支佛道者戏论。<a id="a-Ja"></a>我得缘觉菩提者戏论。<a id="a-Jb"></a>我具足满十菩萨地者戏论。<a id="a-Jc"></a>我得菩萨行者戏论。<a id="a-Jd"></a>我教化众生。<a id="a-Je"></a>令成就者戏论。<a id="a-Jf"></a>我生如来十力者戏论。<a id="a-Jg"></a>我得四无所畏。<a id="a-Jh"></a>四无碍智。<a id="a-Ji"></a>十八不共法满足者戏论。<a id="a-Jj"></a>我得一切具足者戏论。<a id="a-Jk"></a>我断一切结习者戏论。<a id="a-Jl"></a>彼菩萨摩诃萨修行般若波罗蜜。<a id="a-Jm"></a>已知色若常无常戏论。<a id="a-Jn"></a>不应如是戏论。<a id="a-Jo"></a>菩萨如是不戏论乃至我得一切智者戏论。<a id="a-Jp"></a>不应如是戏论。<a id="a-Jq"></a>如是不戏论。<a id="a-Jr"></a>何以故。<a id="a-Js"></a>自体自体不戏论。<a id="a-Jt"></a>非自体非自体不戏论。<a id="a-Ju"></a>自体非自体不戏论。<a id="a-Jv"></a>非自体自体不戏论。<a id="a-Jw"></a>更无有法可以戏论。<a id="a-Jx"></a>何处戏论。<a id="a-Jy"></a>谁为戏论何者戏论。<a id="a-Jz"></a>云何戏论。<a id="a-K0"></a>是故须菩提。<a id="a-K1"></a>色不戏论。<a id="a-K2"></a>乃至识不戏论。<a id="a-K3"></a>略说乃至菩提不戏论。<a id="a-K4"></a>如是须菩提。<a id="a-K5"></a>菩萨摩诃萨如是不戏论。<a id="a-K6"></a>应如是修行般若波罗蜜须菩提言。<a id="a-K7"></a>世尊。<a id="a-K8"></a>云何色不戏论。<a id="a-K9"></a>乃至识不戏论。<a id="a-KA"></a>略说乃至菩提不戏论。<a id="a-KB"></a>佛告慧命须菩提言。<a id="a-KC"></a>须菩提。<a id="a-KD"></a>色无自体。<a id="a-KE"></a>乃至识无自体。<a id="a-KF"></a>略说乃至一切智无自体。<a id="a-KG"></a>彼不戏论。<a id="a-KH"></a>须菩提。<a id="a-KI"></a>如是因缘色不戏论。<a id="a-KJ"></a>乃至识不戏论。<a id="a-KK"></a>乃至一切智不戏论。<a id="a-KL"></a>如是菩萨摩诃萨修行般若波罗蜜。<a id="a-KM"></a>成菩萨法。<a id="a-KN"></a>汝今善意。<a id="a-KO"></a>知此戏论不戏论相。<a id="a-KP"></a>偈言。</p>
  <p id="aKQ">佛已说因缘　　断诸戏论法</p>
  <p id="aKR">故我稽首礼　　说法师中胜</p>
  <p id="aKS">此偈成就四种所得。<a id="a-KT"></a>戏论则断。</p>
 </body>
</html>