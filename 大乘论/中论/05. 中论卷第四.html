<!doctype html>
<html id="z3IBVR7xu" data-ver="2064">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">中论卷第四</h1>
  <h2 id="a2">观如来品第二十二(十六偈)</h2>
  <p id="a3">问曰：<a id="a-4"></a>一切世中尊，<a id="a-5"></a>唯有如来正遍知，<a id="a-6"></a>号为法王，<a id="a-7"></a>一切智人是则应有。</p>
  <p id="a8">答曰：<a id="a-9"></a>今谛思惟，<a id="a-A"></a>若有应取，<a id="a-B"></a>若无何所取？<a id="a-C"></a>何以故？<a id="a-D"></a>如来，</p>
  <p id="aE">非阴不离阴，<a id="a-F"></a> 此彼不相在；</p>
  <p id="aG">如来不有阴，<a id="a-H"></a> 何处有如来？</p>
  <p id="aI">若如来实有者，<a id="a-J"></a>为五阴是如来？<a id="a-K"></a>为离五阴有如来？<a id="a-L"></a>为如来中有五阴？<a id="a-M"></a>为五阴中有如来？<a id="a-N"></a>为如来有五阴？<a id="a-O"></a>是事皆不然。</p>
  <p id="aP">五阴非是如来。<a id="a-Q"></a>何以故？<a id="a-R"></a>生灭相故。<a id="a-S"></a>五阴生灭相，<a id="a-T"></a>若如来是五阴，<a id="a-U"></a>如来即是生灭相。<a id="a-V"></a>若生灭相者，<a id="a-W"></a>如来即有无常断灭等过。<a id="a-X"></a>又受者、<a id="a-Y"></a>受法则一，<a id="a-Z"></a>受者是如来，<a id="a-a"></a>受法是五阴，<a id="a-b"></a>是事不然。<a id="a-c"></a>是故如来非是五阴。</p>
  <p id="ad">离五阴亦无如来。<a id="a-e"></a>若离五阴有如来者，<a id="a-f"></a>不应有生灭相。<a id="a-g"></a>若尔者，<a id="a-h"></a>如来有常等过。<a id="a-i"></a>又眼等诸根不能见知，<a id="a-j"></a>但是事不然。<a id="a-k"></a>是故离五阴亦无如来。</p>
  <p id="al">如来中亦无五阴。<a id="a-m"></a>何以故？<a id="a-n"></a>若如来中有五阴，<a id="a-o"></a>如器中有果、<a id="a-p"></a>水中有鱼者，<a id="a-q"></a>则为有异。<a id="a-r"></a>若异者，<a id="a-s"></a>即有如上常等过。<a id="a-t"></a>是故如来中无五阴。</p>
  <p id="au">又五阴中无如来。<a id="a-v"></a>何以故？<a id="a-w"></a>若五阴中有如来，<a id="a-x"></a>如床上有人、<a id="a-y"></a>器中有乳者，<a id="a-z"></a>如是则有别异，<a id="a-10"></a>如上说过。<a id="a-11"></a>是故五阴中无如来。</p>
  <p id="a12">如来亦不有五阴。<a id="a-13"></a>何以故？<a id="a-14"></a>若如来有五阴，<a id="a-15"></a>如人有子，<a id="a-16"></a>如是则有别异。<a id="a-17"></a>若尔者，<a id="a-18"></a>有如上过，<a id="a-19"></a>是事不然。<a id="a-1A"></a>是故如来不有五阴。</p>
  <p id="a1B">如是五种求，<a id="a-1C"></a>不可得何等是如来。</p>
  <p id="a1D">问曰：<a id="a-1E"></a>如是义求如来不可得，<a id="a-1F"></a>而五阴和合有如来。</p>
  <p id="a1G">答曰：</p>
  <p id="a1H">阴合有如来，<a id="a-1I"></a> 则无有自性；</p>
  <p id="a1J">若无有自性，<a id="a-1K"></a> 云何因他有？</p>
  <p id="a1L">若如来五阴和合故有，<a id="a-1M"></a>即无自性。<a id="a-1N"></a>何以故？<a id="a-1O"></a>因五阴和合有故。</p>
  <p id="a1P">问曰：<a id="a-1Q"></a>如来不以自性故有，<a id="a-1R"></a>但应因他性故有？</p>
  <p id="a1S">答曰：<a id="a-1T"></a>若无自性，<a id="a-1U"></a>云何因他性有？<a id="a-1V"></a>何以故？<a id="a-1W"></a>他性亦无自性。<a id="a-1X"></a>又无相待因故，<a id="a-1Y"></a>他性不可得，<a id="a-1Z"></a>不可得故不名为他。</p>
  <p id="a1a">复次，</p>
  <p id="a1b">法若因他生，<a id="a-1c"></a> 是即为非我；</p>
  <p id="a1d">若法非我者，<a id="a-1e"></a> 云何是如来？</p>
  <p id="a1f">若法因众缘生，<a id="a-1g"></a>即无有我。<a id="a-1h"></a>如因五指有拳，<a id="a-1i"></a>是拳无有自体；<a id="a-1j"></a>如是因五阴名我，<a id="a-1k"></a>是我即无自体。<a id="a-1l"></a>我有种种名，<a id="a-1m"></a>或名众生、<a id="a-1n"></a>人、<a id="a-1o"></a>天、<a id="a-1p"></a>如来等。<a id="a-1q"></a>若如来因五阴有，<a id="a-1r"></a>即无自性，<a id="a-1s"></a>无自性故无我，<a id="a-1t"></a>若无我云何说名如来？<a id="a-1u"></a>是故偈中说，<a id="a-1v"></a>法若因他生，<a id="a-1w"></a>是即为非我；<a id="a-1x"></a>若法非我者，<a id="a-1y"></a>云何是如来？</p>
  <p id="a1z">复次，</p>
  <p id="a20">若无有自性，<a id="a-21"></a> 云何有他性？</p>
  <p id="a22">离自性、<a id="a-23"></a>他性，<a id="a-24"></a> 何名为如来？</p>
  <p id="a25">若无有自性，<a id="a-26"></a>他性亦不应有，<a id="a-27"></a>因自性故名他性，<a id="a-28"></a>此无故彼亦无，<a id="a-29"></a>是故自性、<a id="a-2A"></a>他性二俱无。<a id="a-2B"></a>若离自性、<a id="a-2C"></a>他性，<a id="a-2D"></a>谁为如来？</p>
  <p id="a2E">复次，</p>
  <p id="a2F">若不因五阴，<a id="a-2G"></a> 先有如来者，</p>
  <p id="a2H">以今受阴故，<a id="a-2I"></a> 则说为如来。</p>
  <p id="a2J">今实不受阴，<a id="a-2K"></a> 更无如来法；</p>
  <p id="a2L">若以不受无，<a id="a-2M"></a> 今当云何受？</p>
  <p id="a2N">若其未有受，<a id="a-2O"></a> 所受不名受，</p>
  <p id="a2P">无有无受法，<a id="a-2Q"></a> 而名为如来。</p>
  <p id="a2R">若于一异中，<a id="a-2S"></a> 如来不可得，</p>
  <p id="a2T">五种求亦无，<a id="a-2U"></a> 云何受中有？</p>
  <p id="a2V">又所受五阴，<a id="a-2W"></a> 不从自性有；</p>
  <p id="a2X">若无自性者，<a id="a-2Y"></a> 云何有他性？</p>
  <p id="a2Z">若未受五阴，<a id="a-2a"></a>先有如来者，<a id="a-2b"></a>是如来今应受五阴已作如来，<a id="a-2c"></a>而实未受五阴时先无如来，<a id="a-2d"></a>今云何当受？<a id="a-2e"></a>又不受五阴者，<a id="a-2f"></a>五阴不名为受，<a id="a-2g"></a>无有无受而名为如来。<a id="a-2h"></a>又如来一异中求不可得，<a id="a-2i"></a>五阴中五种求亦不可得，<a id="a-2j"></a>若尔者，<a id="a-2k"></a>云何于五阴中说有如来？<a id="a-2l"></a>又所受五阴，<a id="a-2m"></a>不从自性有，<a id="a-2n"></a>若谓从他性有；<a id="a-2o"></a>若不从自性有，<a id="a-2p"></a>云何从他性有？<a id="a-2q"></a>何以故？<a id="a-2r"></a>以无自性故，<a id="a-2s"></a>又他性亦无。</p>
  <p id="a2t">复次，</p>
  <p id="a2u">以如是义故，<a id="a-2v"></a> 受空、<a id="a-2w"></a>受者空，</p>
  <p id="a2x">云何当以空，<a id="a-2y"></a> 而说空如来？</p>
  <p id="a2z">以是义思惟，<a id="a-30"></a>受及受者皆空。<a id="a-31"></a>若受空者，<a id="a-32"></a>云何以空受，<a id="a-33"></a>而说空如来？</p>
  <p id="a34">问曰：<a id="a-35"></a>汝谓受空者、<a id="a-36"></a>受者空，<a id="a-37"></a>则定有空耶？</p>
  <p id="a38">答曰：<a id="a-39"></a>不然。<a id="a-3A"></a>何以故？</p>
  <p id="a3B">空则不可说，<a id="a-3C"></a> 非空不可说，</p>
  <p id="a3D">共不共叵说，<a id="a-3E"></a> 但以假名说。</p>
  <p id="a3F">诸法空则不应说，<a id="a-3G"></a>诸法不空亦不应说，<a id="a-3H"></a>诸法空不空亦不应说，<a id="a-3I"></a>非空非不空亦不应说。<a id="a-3J"></a>何以故？<a id="a-3K"></a>但破相违故，<a id="a-3L"></a>以假名说。<a id="a-3M"></a>如是正观思惟，<a id="a-3N"></a>诸法实相中，<a id="a-3O"></a>不应以诸难为难。<a id="a-3P"></a>何以故？</p>
  <p id="a3Q">寂灭相中无，<a id="a-3R"></a> 常无常等四；</p>
  <p id="a3S">寂灭相中无，<a id="a-3T"></a> 边无边等四。</p>
  <p id="a3U">诸法实相，<a id="a-3V"></a>如是微妙寂灭，<a id="a-3W"></a>但因过去世，<a id="a-3X"></a>起四种邪见：<a id="a-3Y"></a>世间有常，<a id="a-3Z"></a>世间无常，<a id="a-3a"></a>世间常无常，<a id="a-3b"></a>世间非常非无常。<a id="a-3c"></a>寂灭中尽无。<a id="a-3d"></a>何以故？<a id="a-3e"></a>诸法实相，<a id="a-3f"></a>毕竟清净不可取，<a id="a-3g"></a>空尚不受，<a id="a-3h"></a>何况有四种见？<a id="a-3i"></a>四种见皆因受生，<a id="a-3j"></a>诸法实相无所因受；<a id="a-3k"></a>四种见皆以自见为贵，<a id="a-3l"></a>他见为贱，<a id="a-3m"></a>诸法实相无有此彼，<a id="a-3n"></a>是故说寂灭中无四种见。<a id="a-3o"></a>如因过去世有四种见，<a id="a-3p"></a>因未来世有四种见亦如是：<a id="a-3q"></a>世间有边，<a id="a-3r"></a>世间无边，<a id="a-3s"></a>世间有边无边，<a id="a-3t"></a>世间非有边非无边。</p>
  <p id="a3u">问曰：<a id="a-3v"></a>若如是破如来者，<a id="a-3w"></a>则无如来耶？</p>
  <p id="a3x">答曰：</p>
  <p id="a3y">邪见深厚者，<a id="a-3z"></a> 则说无如来；</p>
  <p id="a40">如来寂灭相，<a id="a-41"></a> 分别有亦非。</p>
  <p id="a42">邪见有二种：<a id="a-43"></a>一者、<a id="a-44"></a>破世间乐，<a id="a-45"></a>二者、<a id="a-46"></a>破涅槃道。<a id="a-47"></a>破世间乐者，<a id="a-48"></a>是粗邪见，<a id="a-49"></a>言无罪福、<a id="a-4A"></a>无福罪报，<a id="a-4B"></a>无如来等贤圣，<a id="a-4C"></a>起是邪见舍善为恶，<a id="a-4D"></a>则破世间乐。<a id="a-4E"></a>破涅槃道者，<a id="a-4F"></a>贪著于我，<a id="a-4G"></a>分别有无，<a id="a-4H"></a>起善灭恶，<a id="a-4I"></a>起善故得世间乐，<a id="a-4J"></a>分别有无故不得涅槃。<a id="a-4K"></a>是故若言无如来者，<a id="a-4L"></a>是深厚邪见，<a id="a-4M"></a>乃失世间乐，<a id="a-4N"></a>何况涅槃！<a id="a-4O"></a>若言有如来，<a id="a-4P"></a>亦是邪见。<a id="a-4Q"></a>何以故？<a id="a-4R"></a>如来寂灭相，<a id="a-4S"></a>而种种分别故。<a id="a-4T"></a>是故寂灭相中，<a id="a-4U"></a>分别有如来，<a id="a-4V"></a>亦为非。</p>
  <p id="a4W">如是性空中，<a id="a-4X"></a> 思惟亦不可，</p>
  <p id="a4Y">如来灭度后，<a id="a-4Z"></a> 分别于有无。</p>
  <p id="a4a">诸法实相性空故，<a id="a-4b"></a>不应于如来灭后思惟若有、<a id="a-4c"></a>若无、<a id="a-4d"></a>若有无。<a id="a-4e"></a>如来从本已来毕竟空，<a id="a-4f"></a>何况灭后！</p>
  <p id="a4g">如来过戏论，<a id="a-4h"></a> 而人生戏论，</p>
  <p id="a4i">戏论破慧眼，<a id="a-4j"></a> 是皆不见佛。</p>
  <p id="a4k">戏论名忆念取相分别此彼，<a id="a-4l"></a>言佛灭不灭等。<a id="a-4m"></a>是人为戏论覆慧眼故，<a id="a-4n"></a>不能见如来法身。<a id="a-4o"></a>此如来品中，<a id="a-4p"></a>初中后思惟，<a id="a-4q"></a>如来定性不可得。<a id="a-4r"></a>是故偈说：</p>
  <p id="a4s">如来所有性，<a id="a-4t"></a> 即是世间性；</p>
  <p id="a4u">如来无有性，<a id="a-4v"></a> 世间亦无性。</p>
  <p id="a4w">此品中思惟推求，<a id="a-4x"></a>如来性即是一切世间性。</p>
  <p id="a4y">问曰：<a id="a-4z"></a>何等是如来性？</p>
  <p id="a50">答曰：<a id="a-51"></a>如来无有性，<a id="a-52"></a>同世间无有性。</p>
  <p data-pb></p>
  <h2 id="a53">观颠倒品第二十三</h2>
  <p id="a54">问曰：</p>
  <p id="a55">从忆想分别，<a id="a-56"></a> 生于贪恚痴，</p>
  <p id="a57">净不净颠倒，<a id="a-58"></a> 皆从众缘生。</p>
  <p id="a59">经说因净不净颠倒，<a id="a-5A"></a>忆想分别生贪恚痴，<a id="a-5B"></a>是故当知有贪恚痴。</p>
  <p id="a5C">答曰：</p>
  <p id="a5D">若因净不净，<a id="a-5E"></a> 颠倒生三毒，</p>
  <p id="a5F">三毒即无性，<a id="a-5G"></a> 故烦恼无实。</p>
  <p id="a5H">若诸烦恼，<a id="a-5I"></a>因净不净颠倒，<a id="a-5J"></a>忆想分别生，<a id="a-5K"></a>即无自性，<a id="a-5L"></a>是故诸烦恼无实。</p>
  <p id="a5M">复次，</p>
  <p id="a5N">我法有以无，<a id="a-5O"></a> 是事终不成；</p>
  <p id="a5P">无我诸烦恼，<a id="a-5Q"></a> 有无亦不成。</p>
  <p id="a5R">我无有因缘若有若无而可成，<a id="a-5S"></a>今无我诸烦恼云何以有无而可成？<a id="a-5T"></a>何以故？</p>
  <p id="a5U">谁有此烦恼，<a id="a-5V"></a> 是即为不成；</p>
  <p id="a5W">若离是而有，<a id="a-5X"></a> 烦恼则无属。</p>
  <p id="a5Y">烦恼名为能恼他，<a id="a-5Z"></a>恼他者应是众生，<a id="a-5a"></a>是众生于一切处推求不可得。<a id="a-5b"></a>若谓离众生但有烦恼，<a id="a-5c"></a>是烦恼则无所属。<a id="a-5d"></a>若谓虽无我而烦恼属心，<a id="a-5e"></a>是事亦不然。<a id="a-5f"></a>何以故？</p>
  <p id="a5g">如身见五种，<a id="a-5h"></a> 求之不可得；</p>
  <p id="a5i">烦恼于垢心，<a id="a-5j"></a> 五求亦不得。</p>
  <p id="a5k">如身见，<a id="a-5l"></a>五阴中五种求不可得；<a id="a-5m"></a>诸烦恼亦于垢心中，<a id="a-5n"></a>五种求不可得；<a id="a-5o"></a>又垢心于烦恼中，<a id="a-5p"></a>五种求亦不可得。</p>
  <p id="a5q">复次，</p>
  <p id="a5r">净不净颠倒，<a id="a-5s"></a> 是则无自性，</p>
  <p id="a5t">云何因此二，<a id="a-5u"></a> 而生诸烦恼？</p>
  <p id="a5v">净不净颠倒者，<a id="a-5w"></a>颠倒名虚妄。<a id="a-5x"></a>若虚妄即无自性，<a id="a-5y"></a>无自性则无颠倒。<a id="a-5z"></a>若无颠倒，<a id="a-60"></a>云何因颠倒起诸烦恼？</p>
  <p id="a61">问曰：</p>
  <p id="a62">色声香味触，<a id="a-63"></a> 及法为六种，</p>
  <p id="a64">如是之六种，<a id="a-65"></a> 是三毒根本。</p>
  <p id="a66">是六入，<a id="a-67"></a>三毒根本；<a id="a-68"></a>因此六入生净不净颠倒，<a id="a-69"></a>因净不净颠倒生贪恚痴。</p>
  <p id="a6A">答曰：</p>
  <p id="a6B">色声香味触，<a id="a-6C"></a> 及法体六种，</p>
  <p id="a6D">皆空如焰梦，<a id="a-6E"></a> 如乾闼婆城。</p>
  <p id="a6F">如是六种中，<a id="a-6G"></a> 何有净不净？</p>
  <p id="a6H">犹如幻化人，<a id="a-6I"></a> 亦如镜中像。</p>
  <p id="a6J">色、<a id="a-6K"></a>声、<a id="a-6L"></a>香、<a id="a-6M"></a>味、<a id="a-6N"></a>触、<a id="a-6O"></a>法自体，<a id="a-6P"></a>未与心和合时，<a id="a-6Q"></a>空无所有，<a id="a-6R"></a>如焰、<a id="a-6S"></a>如梦、<a id="a-6T"></a>如化、<a id="a-6U"></a>如镜中像，<a id="a-6V"></a>但诳惑于心无有定相。<a id="a-6W"></a>如是六入中，<a id="a-6X"></a>何有净不净？</p>
  <p id="a6Y">复次，</p>
  <p id="a6Z">不因于净相，<a id="a-6a"></a> 则无有不净；</p>
  <p id="a6b">因净有不净，<a id="a-6c"></a> 是故无不净。</p>
  <p id="a6d">若不因于净，<a id="a-6e"></a>先无有不净，<a id="a-6f"></a>因何而说不净？<a id="a-6g"></a>是故无不净。</p>
  <p id="a6h">复次，</p>
  <p id="a6i">不因于不净，<a id="a-6j"></a> 则亦无有净；</p>
  <p id="a6k">因不净有净，<a id="a-6l"></a> 是故无有净。</p>
  <p id="a6m">若不因不净，<a id="a-6n"></a>先无有净，<a id="a-6o"></a>因何而说净？<a id="a-6p"></a>是故无有净。</p>
  <p id="a6q">复次，</p>
  <p id="a6r">若无有净者，<a id="a-6s"></a> 何由而有贪？</p>
  <p id="a6t">若无有不净，<a id="a-6u"></a> 何由而有恚？</p>
  <p id="a6v">无净、<a id="a-6w"></a>不净故，<a id="a-6x"></a>则不生贪恚。</p>
  <p id="a6y">问曰：<a id="a-6z"></a>经说常等四颠倒，<a id="a-70"></a>若无常中见常，<a id="a-71"></a>是名颠倒。<a id="a-72"></a>若无常中见无常，<a id="a-73"></a>此非颠倒。<a id="a-74"></a>余三颠倒亦如是。<a id="a-75"></a>有颠倒故，<a id="a-76"></a>颠倒者亦应有，<a id="a-77"></a>何故言都无？</p>
  <p id="a78">答曰：</p>
  <p id="a79">于无常著常，<a id="a-7A"></a> 是则名颠倒；</p>
  <p id="a7B">空中无有常，<a id="a-7C"></a> 何处有常倒？</p>
  <p id="a7D">若于无常中著常，<a id="a-7E"></a>名为颠倒，<a id="a-7F"></a>诸法性空中无有常，<a id="a-7G"></a>是中何处有常颠倒？<a id="a-7H"></a>余三亦如是。</p>
  <p id="a7I">复次，</p>
  <p id="a7J">若于无常中，<a id="a-7K"></a> 著无常非倒；</p>
  <p id="a7L">空中无无常，<a id="a-7M"></a> 何有非颠倒？</p>
  <p id="a7N">若著无常，<a id="a-7O"></a>言是无常不名为颠倒者，<a id="a-7P"></a>诸法性空中无无常，<a id="a-7Q"></a>无常无故，<a id="a-7R"></a>谁为非颠倒？<a id="a-7S"></a>余三亦如是。</p>
  <p id="a7T">复次，</p>
  <p id="a7U">可著、<a id="a-7V"></a>著者、<a id="a-7W"></a>著，<a id="a-7X"></a> 及所用著法，</p>
  <p id="a7Y">是皆寂灭相，<a id="a-7Z"></a> 云何而有著？</p>
  <p id="a7a">可著名物，<a id="a-7b"></a>著者名作者，<a id="a-7c"></a>著名业，<a id="a-7d"></a>所用著法名所用事，<a id="a-7e"></a>是皆性空寂灭相，<a id="a-7f"></a>如如来品中所说，<a id="a-7g"></a>是故无有著。</p>
  <p id="a7h">复次，</p>
  <p id="a7i">若无有著法，<a id="a-7j"></a> 言邪是颠倒，</p>
  <p id="a7k">言正不颠倒，<a id="a-7l"></a> 谁有如是事？</p>
  <p id="a7m">著名忆想分别此彼有无等，<a id="a-7n"></a>若无有此著者，<a id="a-7o"></a>谁为邪颠倒？<a id="a-7p"></a>谁为正不颠倒？</p>
  <p id="a7q">复次，</p>
  <p id="a7r">有倒不生倒，<a id="a-7s"></a> 无倒不生倒，</p>
  <p id="a7t">倒者不生倒，<a id="a-7u"></a> 不倒亦不生。</p>
  <p id="a7v">若于颠倒时，<a id="a-7w"></a> 亦不生颠倒，</p>
  <p id="a7x">汝可自观察，<a id="a-7y"></a> 谁生于颠倒？</p>
  <p id="a7z">已颠倒者，<a id="a-80"></a>则更不生颠倒，<a id="a-81"></a>已颠倒故。<a id="a-82"></a>不颠倒者亦不颠倒，<a id="a-83"></a>无有颠倒故。<a id="a-84"></a>颠倒时亦不颠倒，<a id="a-85"></a>有二过故。<a id="a-86"></a>汝今除憍慢心，<a id="a-87"></a>善自观察，<a id="a-88"></a>谁为颠倒者？</p>
  <p id="a89">复次，</p>
  <p id="a8A">诸颠倒不生，<a id="a-8B"></a> 云何有此义？</p>
  <p id="a8C">无有颠倒故，<a id="a-8D"></a> 何有颠倒者？</p>
  <p id="a8E">颠倒种种因缘破故，<a id="a-8F"></a>堕在不生。<a id="a-8G"></a>彼贪著不生，<a id="a-8H"></a>谓不生是颠倒实相。<a id="a-8I"></a>是故偈说：<a id="a-8J"></a>云何名不生为颠倒？<a id="a-8K"></a>乃至无漏法尚不名为不生相，<a id="a-8L"></a>何况颠倒是不生相？<a id="a-8M"></a>颠倒无故，<a id="a-8N"></a>何有颠倒者？<a id="a-8O"></a>因颠倒有颠倒者。</p>
  <p id="a8P">复次，</p>
  <p id="a8Q">若常我乐净，<a id="a-8R"></a> 而是实有者，</p>
  <p id="a8S">是常我乐净，<a id="a-8T"></a> 则非是颠倒。</p>
  <p id="a8U">若常我乐净是四实有性者，<a id="a-8V"></a>是常我乐净则非颠倒。<a id="a-8W"></a>何以故？<a id="a-8X"></a>定有实事故，<a id="a-8Y"></a>云何言颠倒？<a id="a-8Z"></a>若谓常我乐净是四无者，<a id="a-8a"></a>无常、<a id="a-8b"></a>苦、<a id="a-8c"></a>无我、<a id="a-8d"></a>不净是四应实有不名颠倒，<a id="a-8e"></a>颠倒相违故名不颠倒，<a id="a-8f"></a>是事不然。<a id="a-8g"></a>何以故？</p>
  <p id="a8h">若常我乐净，<a id="a-8i"></a> 而实无有者，</p>
  <p id="a8j">无常苦不净，<a id="a-8k"></a> 是则亦应无。</p>
  <p id="a8l">若常我乐净是四实无，<a id="a-8m"></a>无故无常等四事亦不应有。<a id="a-8n"></a>何以故？<a id="a-8o"></a>无相因待故。</p>
  <p id="a8p">复次，</p>
  <p id="a8q">如是颠倒灭，<a id="a-8r"></a> 无明则亦灭，</p>
  <p id="a8s">以无明灭故，<a id="a-8t"></a> 诸行等亦灭。</p>
  <p id="a8u">如是者如其义，<a id="a-8v"></a>灭诸颠倒故，<a id="a-8w"></a>十二因缘根本无明亦灭；<a id="a-8x"></a>无明灭故，<a id="a-8y"></a>三种行业乃至老死等皆灭。</p>
  <p id="a8z">复次，</p>
  <p id="a90">若烦恼性实，<a id="a-91"></a> 而有所属者，</p>
  <p id="a92">云何当可断？<a id="a-93"></a> 谁能断其性？</p>
  <p id="a94">若诸烦恼即是颠倒，<a id="a-95"></a>而实有性者，<a id="a-96"></a>云何可断？<a id="a-97"></a>谁能断其性？<a id="a-98"></a>若谓诸烦恼皆虚妄无性而可断者，<a id="a-99"></a>是亦不然。<a id="a-9A"></a>何以故？</p>
  <p id="a9B">若烦恼虚妄，<a id="a-9C"></a> 无性无属者，</p>
  <p id="a9D">云何当可断？<a id="a-9E"></a> 谁能断无性？</p>
  <p id="a9F">若诸烦恼虚妄无性，<a id="a-9G"></a>则无所属，<a id="a-9H"></a>云何可断？<a id="a-9I"></a>谁能断无性法？</p>
  <p data-pb></p>
  <h2 id="a9J">观四谛品第二十四(四十偈)</h2>
  <p id="a9K">问曰：<a id="a-9L"></a>破四颠倒，<a id="a-9M"></a>通达四谛，<a id="a-9N"></a>得四沙门果。</p>
  <p id="a9O">若一切皆空，<a id="a-9P"></a> 无生亦无灭，</p>
  <p id="a9Q">如是则无有，<a id="a-9R"></a> 四圣谛之法。</p>
  <p id="a9S">以无四谛故，<a id="a-9T"></a> 见苦与断集，</p>
  <p id="a9U">证灭及修道，<a id="a-9V"></a> 如是事皆无。</p>
  <p id="a9W">以是事无故，<a id="a-9X"></a> 则无四道果，</p>
  <p id="a9Y">无有四果故，<a id="a-9Z"></a> 得向者亦无。</p>
  <p id="a9a">若无八贤圣，<a id="a-9b"></a> 则无有僧宝；</p>
  <p id="a9c">以无四谛故，<a id="a-9d"></a> 亦无有法宝；</p>
  <p id="a9e">以无法僧宝，<a id="a-9f"></a> 亦无有佛宝；</p>
  <p id="a9g">如是说空者，<a id="a-9h"></a> 是则破三宝。</p>
  <p id="a9i">若一切世间皆空无所有者，<a id="a-9j"></a>即应无生无灭；<a id="a-9k"></a>以无生无灭故，<a id="a-9l"></a>则无四圣谛。<a id="a-9m"></a>何以故？<a id="a-9n"></a>从集谛生苦谛，<a id="a-9o"></a>集谛是因，<a id="a-9p"></a>苦谛是果；<a id="a-9q"></a>灭苦集谛名为灭谛，<a id="a-9r"></a>能至灭谛名为道谛，<a id="a-9s"></a>道谛是因，<a id="a-9t"></a>灭谛是果；<a id="a-9u"></a>如是四谛有因有果。<a id="a-9v"></a>若无生无灭则无四谛，<a id="a-9w"></a>四谛无故，<a id="a-9x"></a>则无见苦、<a id="a-9y"></a>断集、<a id="a-9z"></a>证灭、<a id="a-A0"></a>修道；<a id="a-A1"></a>见苦、<a id="a-A2"></a>断集、<a id="a-A3"></a>证灭、<a id="a-A4"></a>修道无故，<a id="a-A5"></a>则无四沙门果；<a id="a-A6"></a>四沙门果无故，<a id="a-A7"></a>则无四向、<a id="a-A8"></a>四得者；<a id="a-A9"></a>若无此八贤圣，<a id="a-AA"></a>则无僧宝。<a id="a-AB"></a>又四圣谛无故，<a id="a-AC"></a>法宝亦无；<a id="a-AD"></a>若无法宝、<a id="a-AE"></a>僧宝者，<a id="a-AF"></a>云何有佛？<a id="a-AG"></a>得法名为佛，<a id="a-AH"></a>无法何有佛？<a id="a-AI"></a>汝说诸法皆空，<a id="a-AJ"></a>则坏三宝。</p>
  <p id="aAK">复次，</p>
  <p id="aAL">空法坏因果，<a id="a-AM"></a> 亦坏于罪福，</p>
  <p id="aAN">亦复悉毁坏，<a id="a-AO"></a> 一切世俗法。</p>
  <p id="aAP">若受空法者，<a id="a-AQ"></a>则破罪福及罪福果报，<a id="a-AR"></a>亦破世俗法。<a id="a-AS"></a>有如是等诸过故，<a id="a-AT"></a>诸法不应空。</p>
  <p id="aAU">答曰：</p>
  <p id="aAV">汝今实不能，<a id="a-AW"></a> 知空空因缘，</p>
  <p id="aAX">及知于空义，<a id="a-AY"></a> 是故自生恼。</p>
  <p id="aAZ">汝不解云何是空相，<a id="a-Aa"></a>以何因缘说空，<a id="a-Ab"></a>亦不解空义，<a id="a-Ac"></a>不能如实知故，<a id="a-Ad"></a>生如是疑难。</p>
  <p id="aAe">复次，</p>
  <p id="aAf">诸佛依二谛，<a id="a-Ag"></a> 为众生说法，</p>
  <p id="aAh">一以世俗谛，<a id="a-Ai"></a> 二第一义谛。</p>
  <p id="aAj">若人不能知，<a id="a-Ak"></a> 分别于二谛，</p>
  <p id="aAl">则于深佛法，<a id="a-Am"></a> 不知真实义。</p>
  <p id="aAn">世俗谛者，<a id="a-Ao"></a>一切法性空，<a id="a-Ap"></a>而世间颠倒故生虚妄法，<a id="a-Aq"></a>于世间是实。<a id="a-Ar"></a>诸贤圣真知颠倒性，<a id="a-As"></a>故知一切法皆空无生，<a id="a-At"></a>于圣人是第一义谛名为实。<a id="a-Au"></a>诸佛依是二谛，<a id="a-Av"></a>而为众生说法。<a id="a-Aw"></a>若人不能如实分别二谛，<a id="a-Ax"></a>则于甚深佛法，<a id="a-Ay"></a>不知实义。</p>
  <p id="aAz">若谓一切法不生是第一义谛，<a id="a-B0"></a>不须第二俗谛者，<a id="a-B1"></a>是亦不然。<a id="a-B2"></a>何以故？</p>
  <p id="aB3">若不依俗谛，<a id="a-B4"></a> 不得第一义；</p>
  <p id="aB5">不得第一义，<a id="a-B6"></a> 则不得涅槃。</p>
  <p id="aB7">第一义皆因言说，<a id="a-B8"></a>言说是世俗；<a id="a-B9"></a>是故若不依世俗，<a id="a-BA"></a>第一义则不可说。<a id="a-BB"></a>若不得第一义，<a id="a-BC"></a>云何得至涅槃？<a id="a-BD"></a>是故诸法虽无生，<a id="a-BE"></a>而有二谛。</p>
  <p id="aBF">复次，</p>
  <p id="aBG">不能正观空，<a id="a-BH"></a> 钝根则自害；</p>
  <p id="aBI">如不善咒术，<a id="a-BJ"></a> 不善捉毒蛇。</p>
  <p id="aBK">若人钝根，<a id="a-BL"></a>不善解空法，<a id="a-BM"></a>于空有失而生邪见。<a id="a-BN"></a>如为利捉毒蛇，<a id="a-BO"></a>不能善捉反为所害；<a id="a-BP"></a>又如咒术欲有所作，<a id="a-BQ"></a>不能善成则还自害；<a id="a-BR"></a>钝根观空法亦如是。</p>
  <p id="aBS">复次，</p>
  <p id="aBT">世尊知是法，<a id="a-BU"></a> 甚深微妙相，</p>
  <p id="aBV">非钝根所及，<a id="a-BW"></a> 是故不欲说。</p>
  <p id="aBX">世尊以法甚深微妙，<a id="a-BY"></a>非钝根所解，<a id="a-BZ"></a>是故不欲说。</p>
  <p id="aBa">复次，</p>
  <p id="aBb">汝谓我著空，<a id="a-Bc"></a> 而为我生过；</p>
  <p id="aBd">汝今所说过，<a id="a-Be"></a> 于空则无有。</p>
  <p id="aBf">汝谓我著空故，<a id="a-Bg"></a>为我生过。<a id="a-Bh"></a>我所说性空，<a id="a-Bi"></a>空亦复空，<a id="a-Bj"></a>无如是过。</p>
  <p id="aBk">复次，</p>
  <p id="aBl">以有空义故，<a id="a-Bm"></a> 一切法得成；</p>
  <p id="aBn">若无空义者，<a id="a-Bo"></a> 一切则不成。</p>
  <p id="aBp">以有空义故，<a id="a-Bq"></a>一切世间、<a id="a-Br"></a>出世间法皆悉成就。<a id="a-Bs"></a>若无空义，<a id="a-Bt"></a>则皆不成就。</p>
  <p id="aBu">复次，</p>
  <p id="aBv">汝今自有过，<a id="a-Bw"></a> 而以回向我；</p>
  <p id="aBx">如人乘马者，<a id="a-By"></a> 自忘于所乘。</p>
  <p id="aBz">汝于有法中有过不能自觉，<a id="a-C0"></a>而于空中见过，<a id="a-C1"></a>如人乘马而忘其所乘。<a id="a-C2"></a>何以故？</p>
  <p id="aC3">若汝见诸法，<a id="a-C4"></a> 决定有性者，</p>
  <p id="aC5">即为见诸法，<a id="a-C6"></a> 无因亦无缘。</p>
  <p id="aC7">汝说诸法有定性，<a id="a-C8"></a>若尔者，<a id="a-C9"></a>则见诸法无因无缘。<a id="a-CA"></a>何以故？<a id="a-CB"></a>若法决定有性，<a id="a-CC"></a>则应不生不灭，<a id="a-CD"></a>如是法何用因缘？<a id="a-CE"></a>若诸法从因缘生则无有性，<a id="a-CF"></a>是故诸法决定有性则无因缘。<a id="a-CG"></a>若谓诸法决定住自性，<a id="a-CH"></a>是则不然。<a id="a-CI"></a>何以故？</p>
  <p id="aCJ">即为破因果，<a id="a-CK"></a> 作、<a id="a-CL"></a>作者、<a id="a-CM"></a>作法；</p>
  <p id="aCN">亦复坏一切，<a id="a-CO"></a> 万物之生灭。</p>
  <p id="aCP">诸法有定性，<a id="a-CQ"></a>则无因果等诸事。<a id="a-CR"></a>如偈说：</p>
  <p id="aCS">众因缘生法，<a id="a-CT"></a> 我说即是无，</p>
  <p id="aCU">亦为是假名，<a id="a-CV"></a> 亦是中道义。</p>
  <p id="aCW">未曾有一法，<a id="a-CX"></a> 不从因缘生，</p>
  <p id="aCY">是故一切法，<a id="a-CZ"></a> 无不是空者。</p>
  <p id="aCa">众因缘生法，<a id="a-Cb"></a>我说即是空。<a id="a-Cc"></a>何以故？<a id="a-Cd"></a>众缘具足和合而物生，<a id="a-Ce"></a>是物属众因缘故无自性，<a id="a-Cf"></a>无自性故空。<a id="a-Cg"></a>空亦复空，<a id="a-Ch"></a>但为引导众生故，<a id="a-Ci"></a>以假名说。<a id="a-Cj"></a>离有无二边故名为中道，<a id="a-Ck"></a>是法无性故不得言有，<a id="a-Cl"></a>亦无空故不得言无。<a id="a-Cm"></a>若法有性相，<a id="a-Cn"></a>则不待众缘而有；<a id="a-Co"></a>若不待众缘则无法，<a id="a-Cp"></a>是故无有不空法。<a id="a-Cq"></a>汝上所说空法有过者，<a id="a-Cr"></a>此过今还在汝。<a id="a-Cs"></a>何以故？</p>
  <p id="aCt">若一切不空，<a id="a-Cu"></a> 则无有生灭；</p>
  <p id="aCv">如是则无有，<a id="a-Cw"></a> 四圣谛之法。</p>
  <p id="aCx">若一切法各各有性不空者，<a id="a-Cy"></a>则无有生灭；<a id="a-Cz"></a>无生灭故，<a id="a-D0"></a>则无四圣谛法。<a id="a-D1"></a>何以故？</p>
  <p id="aD2">苦不从缘生，<a id="a-D3"></a> 云何当有苦？</p>
  <p id="aD4">无常是苦义，<a id="a-D5"></a> 定性无无常。</p>
  <p id="aD6">苦不从缘生故则无苦。<a id="a-D7"></a>何以故？<a id="a-D8"></a>经说无常是苦义，<a id="a-D9"></a>若苦有定性，<a id="a-DA"></a>云何有无常？<a id="a-DB"></a>以不舍自性故。</p>
  <p id="aDC">复次，</p>
  <p id="aDD">若苦有定性，<a id="a-DE"></a> 何故从集生？</p>
  <p id="aDF">是故无有集，<a id="a-DG"></a> 以破空义故。</p>
  <p id="aDH">若苦有定性者，<a id="a-DI"></a>则不应更生，<a id="a-DJ"></a>先已有故。<a id="a-DK"></a>若尔者，<a id="a-DL"></a>则无集谛，<a id="a-DM"></a>以坏空义故。</p>
  <p id="aDN">复次，</p>
  <p id="aDO">苦若有定性，<a id="a-DP"></a> 则不应有灭；</p>
  <p id="aDQ">汝著定性故，<a id="a-DR"></a> 即破于灭谛。</p>
  <p id="aDS">苦若有定性者，<a id="a-DT"></a>则不应灭。<a id="a-DU"></a>何以故？<a id="a-DV"></a>性则无灭故。</p>
  <p id="aDW">复次，</p>
  <p id="aDX">苦若有定性，<a id="a-DY"></a> 则无有修道；</p>
  <p id="aDZ">若道可修习，<a id="a-Da"></a> 即无有定性。</p>
  <p id="aDb">法若定有，<a id="a-Dc"></a>则无有修道。<a id="a-Dd"></a>何以故？<a id="a-De"></a>若法实者则是常，<a id="a-Df"></a>常则不可增益。<a id="a-Dg"></a>若道可修，<a id="a-Dh"></a>道则无有定性。</p>
  <p id="aDi">复次，</p>
  <p id="aDj">若无有苦谛，<a id="a-Dk"></a> 及无集灭谛，</p>
  <p id="aDl">所可灭苦道，<a id="a-Dm"></a> 竟为何所至？</p>
  <p id="aDn">诸法若先定有性，<a id="a-Do"></a>则无苦集灭谛。<a id="a-Dp"></a>今灭苦道，<a id="a-Dq"></a>竟为至何灭苦处？</p>
  <p id="aDr">复次，</p>
  <p id="aDs">若苦定有性，<a id="a-Dt"></a> 先来所不见，</p>
  <p id="aDu">于今云何见？<a id="a-Dv"></a> 其性不异故。</p>
  <p id="aDw">若先凡夫时，<a id="a-Dx"></a>不能见苦性，<a id="a-Dy"></a>今亦不应见。<a id="a-Dz"></a>何以故？<a id="a-E0"></a>不见性定故。</p>
  <p id="aE1">复次，</p>
  <p id="aE2">如见苦不然，<a id="a-E3"></a> 断集及证灭，</p>
  <p id="aE4">修道及四果，<a id="a-E5"></a> 是亦皆不然。</p>
  <p id="aE6">如苦谛性先不可见者，<a id="a-E7"></a>后亦不应见，<a id="a-E8"></a>如是亦不应有断集、<a id="a-E9"></a>证灭、<a id="a-EA"></a>修道。<a id="a-EB"></a>何以故？<a id="a-EC"></a>是集性先来不断，<a id="a-ED"></a>今亦不应断，<a id="a-EE"></a>性不可断故；<a id="a-EF"></a>灭先来不证，<a id="a-EG"></a>今亦不应证，<a id="a-EH"></a>先来不证故；<a id="a-EI"></a>道先来不修，<a id="a-EJ"></a>今亦不应修，<a id="a-EK"></a>先来不修故。<a id="a-EL"></a>是故四圣谛，<a id="a-EM"></a>见、<a id="a-EN"></a>断、<a id="a-EO"></a>证、<a id="a-EP"></a>修四种行，<a id="a-EQ"></a>皆不应有；<a id="a-ER"></a>四种行无故，<a id="a-ES"></a>四道果亦无。<a id="a-ET"></a>何以故？</p>
  <p id="aEU">是四道果性，<a id="a-EV"></a> 先来不可得；</p>
  <p id="aEW">诸法性若定，<a id="a-EX"></a> 今云何可得？</p>
  <p id="aEY">诸法若有定性，<a id="a-EZ"></a>四沙门果先来未得，<a id="a-Ea"></a>今云何可得？<a id="a-Eb"></a>若可得者，<a id="a-Ec"></a>性则无定。</p>
  <p id="aEd">复次，</p>
  <p id="aEe">若无有四果，<a id="a-Ef"></a> 则无得向者；</p>
  <p id="aEg">以无八圣故，<a id="a-Eh"></a> 则无有僧宝。</p>
  <p id="aEi">无四沙门果故，<a id="a-Ej"></a>则无得果、<a id="a-Ek"></a>向果者；<a id="a-El"></a>无八贤圣故，<a id="a-Em"></a>则无有僧宝。<a id="a-En"></a>而经说八贤圣，<a id="a-Eo"></a>名为僧宝。</p>
  <p id="aEp">复次，</p>
  <p id="aEq">无四圣谛故，<a id="a-Er"></a> 亦无有法宝；</p>
  <p id="aEs">无法宝、<a id="a-Et"></a>僧宝，<a id="a-Eu"></a> 云何有佛宝？</p>
  <p id="aEv">行四圣谛得涅槃法，<a id="a-Ew"></a>若无四谛则无法宝。<a id="a-Ex"></a>若无二宝，<a id="a-Ey"></a>云何当有佛宝？<a id="a-Ez"></a>汝以如是因缘，<a id="a-F0"></a>说诸法定性，<a id="a-F1"></a>则坏三宝。</p>
  <p id="aF2">问曰：<a id="a-F3"></a>汝虽破诸法，<a id="a-F4"></a>究竟道阿耨多罗三藐三菩提应有，<a id="a-F5"></a>因是道故名为佛。</p>
  <p id="aF6">答曰：</p>
  <p id="aF7">汝说则不因，<a id="a-F8"></a> 菩提而有佛，</p>
  <p id="aF9">亦复不因佛，<a id="a-FA"></a> 而有于菩提。</p>
  <p id="aFB">汝说诸法有定性者，<a id="a-FC"></a>则不应因菩提有佛，<a id="a-FD"></a>因佛有菩提，<a id="a-FE"></a>是二性常定故。</p>
  <p id="aFF">复次，</p>
  <p id="aFG">虽复勤精进，<a id="a-FH"></a> 修行菩提道，</p>
  <p id="aFI">若先非佛性，<a id="a-FJ"></a> 不应得成佛。</p>
  <p id="aFK">以先无性故，<a id="a-FL"></a>如铁无金性，<a id="a-FM"></a>虽复种种锻炼，<a id="a-FN"></a>终不成金。</p>
  <p id="aFO">复次，</p>
  <p id="aFP">若诸法不空，<a id="a-FQ"></a> 无作罪福者，</p>
  <p id="aFR">不空何所作？<a id="a-FS"></a> 以其性定故。</p>
  <p id="aFT">若诸法不空，<a id="a-FU"></a>终无有人作罪福者。<a id="a-FV"></a>何以故？<a id="a-FW"></a>罪福性先已定故，<a id="a-FX"></a>又无作、<a id="a-FY"></a>作者故。</p>
  <p id="aFZ">复次，</p>
  <p id="aFa">汝于罪福中，<a id="a-Fb"></a> 不生果报者，</p>
  <p id="aFc">是则离罪福，<a id="a-Fd"></a> 而有诸果报。</p>
  <p id="aFe">汝于罪福因缘中，<a id="a-Ff"></a>皆无果报者，<a id="a-Fg"></a>则应离罪福因缘而有果报。<a id="a-Fh"></a>何以故？<a id="a-Fi"></a>果报不待因出故。</p>
  <p id="aFj">问曰：<a id="a-Fk"></a>离罪福可无善恶果报，<a id="a-Fl"></a>但从罪福有善恶果报。</p>
  <p id="aFm">答曰：</p>
  <p id="aFn">若谓从罪福，<a id="a-Fo"></a> 而生果报者，</p>
  <p id="aFp">果从罪福生，<a id="a-Fq"></a> 云何言不空？</p>
  <p id="aFr">若离罪福无善恶果，<a id="a-Fs"></a>云何言果不空？<a id="a-Ft"></a>若尔离作、<a id="a-Fu"></a>作者则无罪福，<a id="a-Fv"></a>汝先说诸法不空，<a id="a-Fw"></a>是事不然。</p>
  <p id="aFx">复次，</p>
  <p id="aFy">汝破一切法，<a id="a-Fz"></a> 诸因缘空义，</p>
  <p id="aG0">则破于世俗，<a id="a-G1"></a> 诸余所有法。</p>
  <p id="aG2">汝若破众因缘法第一空义者，<a id="a-G3"></a>则破一切世俗法。<a id="a-G4"></a>何以故？</p>
  <p id="aG5">若破于空义，<a id="a-G6"></a> 即应无所作，</p>
  <p id="aG7">无作而有作，<a id="a-G8"></a> 不作名作者。</p>
  <p id="aG9">若破空义，<a id="a-GA"></a>则一切果皆无作无因。<a id="a-GB"></a>又不作而作，<a id="a-GC"></a>又一切作者不应有所作，<a id="a-GD"></a>又离作者应有业、<a id="a-GE"></a>有果报、<a id="a-GF"></a>有受者，<a id="a-GG"></a>但是事皆不然，<a id="a-GH"></a>是故不应破空。</p>
  <p id="aGI">复次，</p>
  <p id="aGJ">若有决定性，<a id="a-GK"></a> 世间种种相，</p>
  <p id="aGL">则不生不灭，<a id="a-GM"></a> 常住而不坏。</p>
  <p id="aGN">若诸法有定性，<a id="a-GO"></a>则世间种种相，<a id="a-GP"></a>天人畜生万物，<a id="a-GQ"></a>皆应不生不灭常住不坏。<a id="a-GR"></a>何以故？<a id="a-GS"></a>有实性不可变异故。<a id="a-GT"></a>而现见万物，<a id="a-GU"></a>各有变异相生灭变易，<a id="a-GV"></a>是故不应有定性。</p>
  <p id="aGW">复次，</p>
  <p id="aGX">若无有空者，<a id="a-GY"></a> 未得不应得，</p>
  <p id="aGZ">亦无断烦恼，<a id="a-Ga"></a> 亦无苦尽事。</p>
  <p id="aGb">若无有空法者，<a id="a-Gc"></a>则世间、<a id="a-Gd"></a>出世间所有功德未得者，<a id="a-Ge"></a>皆不应得，<a id="a-Gf"></a>亦不应有断烦恼者，<a id="a-Gg"></a>亦无苦尽。<a id="a-Gh"></a>何以故？<a id="a-Gi"></a>以性定故。</p>
  <p id="aGj">是故经中说，<a id="a-Gk"></a> 若见因缘法，</p>
  <p id="aGl">则为能见佛，<a id="a-Gm"></a> 见苦集灭道。</p>
  <p id="aGn">若人见一切法从众缘生，<a id="a-Go"></a>是人即能见佛法身，<a id="a-Gp"></a>增益智慧，<a id="a-Gq"></a>能见四圣谛苦集灭道，<a id="a-Gr"></a>见四圣谛得四果灭诸苦恼。<a id="a-Gs"></a>是故不应破空义，<a id="a-Gt"></a>若破空义则破因缘法，<a id="a-Gu"></a>破因缘法则破三宝，<a id="a-Gv"></a>若破三宝则为自破。</p>
  <p data-pb></p>
  <h2 id="aGw">观涅槃品第二十五(二十四偈)</h2>
  <p id="aGx">问曰：</p>
  <p id="aGy">若一切法空，<a id="a-Gz"></a> 无生无灭者，</p>
  <p id="aH0">何断何所灭，<a id="a-H1"></a> 而称为涅槃？</p>
  <p id="aH2">若一切法空，<a id="a-H3"></a>则无生无灭；<a id="a-H4"></a>无生无灭者，<a id="a-H5"></a>何所断、<a id="a-H6"></a>何所灭名为涅槃？<a id="a-H7"></a>是故一切法不应空，<a id="a-H8"></a>以诸法不空故，<a id="a-H9"></a>断诸烦恼灭五阴，<a id="a-HA"></a>名为涅槃。</p>
  <p id="aHB">答曰：</p>
  <p id="aHC">若诸法不空，<a id="a-HD"></a> 则无生无灭，</p>
  <p id="aHE">何断何所灭，<a id="a-HF"></a> 而称为涅槃？</p>
  <p id="aHG">若一切世间不空，<a id="a-HH"></a>则无生无灭，<a id="a-HI"></a>何所断、<a id="a-HJ"></a>何所灭名为涅槃？<a id="a-HK"></a>是故有无二门，<a id="a-HL"></a>则非至涅槃。</p>
  <p id="aHM">所名涅槃者，</p>
  <p id="aHN">无得亦无至，<a id="a-HO"></a> 不断亦不常，</p>
  <p id="aHP">不生亦不灭，<a id="a-HQ"></a> 是说名涅槃。</p>
  <p id="aHR">无得者，<a id="a-HS"></a>于行于果无所得。<a id="a-HT"></a>无至者，<a id="a-HU"></a>无处可至。<a id="a-HV"></a>不断者，<a id="a-HW"></a>五阴先来毕竟空故，<a id="a-HX"></a>得道入无余涅槃时，<a id="a-HY"></a>亦无所断。<a id="a-HZ"></a>不常者，<a id="a-Ha"></a>若有法可得分别者，<a id="a-Hb"></a>则名为常，<a id="a-Hc"></a>涅槃寂灭无法可分别故，<a id="a-Hd"></a>不名为常。<a id="a-He"></a>生灭亦尔，<a id="a-Hf"></a>如是相者名为涅槃。</p>
  <p id="aHg">复次经说，<a id="a-Hh"></a>涅槃非有、<a id="a-Hi"></a>非无、<a id="a-Hj"></a>非有无、<a id="a-Hk"></a>非非有非非无，<a id="a-Hl"></a>一切法不受内寂灭名涅槃。<a id="a-Hm"></a>何以故？</p>
  <p id="aHn">涅槃不名有，<a id="a-Ho"></a> 有则老死相；</p>
  <p id="aHp">终无有有法，<a id="a-Hq"></a> 离于老死相。</p>
  <p id="aHr">眼见一切万物皆生灭故，<a id="a-Hs"></a>是老死相。<a id="a-Ht"></a>涅槃若是有，<a id="a-Hu"></a>则应有老死相，<a id="a-Hv"></a>但是事不然，<a id="a-Hw"></a>是故涅槃不名有。<a id="a-Hx"></a>又不见离生灭老死别有定法。<a id="a-Hy"></a>若涅槃是有，<a id="a-Hz"></a>即应有生灭老死相；<a id="a-I0"></a>以离老死相故，<a id="a-I1"></a>名为涅槃。</p>
  <p id="aI2">复次，</p>
  <p id="aI3">若涅槃是有，<a id="a-I4"></a> 涅槃即有为；</p>
  <p id="aI5">终无有一法，<a id="a-I6"></a> 而是无为者。</p>
  <p id="aI7">涅槃非是有。<a id="a-I8"></a>何以故？<a id="a-I9"></a>一切万物从众缘生，<a id="a-IA"></a>皆是有为，<a id="a-IB"></a>无有一法名为无为者。<a id="a-IC"></a>虽常法假名无为，<a id="a-ID"></a>以理推之，<a id="a-IE"></a>无常法尚无有，<a id="a-IF"></a>何况常法不可得见、<a id="a-IG"></a>不可得者？</p>
  <p id="aIH">复次，</p>
  <p id="aII">若涅槃是有，<a id="a-IJ"></a> 云何名无受？</p>
  <p id="aIK">无有不从受，<a id="a-IL"></a> 而名为有法。</p>
  <p id="aIM">若谓涅槃是有法者，<a id="a-IN"></a>经则不应说无受是涅槃。<a id="a-IO"></a>何以故？<a id="a-IP"></a>无有法不受而有，<a id="a-IQ"></a>是故涅槃非有。</p>
  <p id="aIR">问曰：<a id="a-IS"></a>若有非涅槃者，<a id="a-IT"></a>无应是涅槃耶？</p>
  <p id="aIU">答曰：</p>
  <p id="aIV">有尚非涅槃，<a id="a-IW"></a> 何况于无耶？</p>
  <p id="aIX">涅槃无有有，<a id="a-IY"></a> 何处当有无？</p>
  <p id="aIZ">若有非涅槃，<a id="a-Ia"></a>无云何是涅槃？<a id="a-Ib"></a>何以故？<a id="a-Ic"></a>因有故有无，<a id="a-Id"></a>若无有，<a id="a-Ie"></a>云何有无？<a id="a-If"></a>如经说，<a id="a-Ig"></a>先有今无则名无，<a id="a-Ih"></a>涅槃则不尔。<a id="a-Ii"></a>何以故？<a id="a-Ij"></a>非有法变为无故，<a id="a-Ik"></a>是故无亦不作涅槃。</p>
  <p id="aIl">复次，</p>
  <p id="aIm">若无是涅槃，<a id="a-In"></a> 云何名不受？</p>
  <p id="aIo">未曾有不受，<a id="a-Ip"></a> 而名为无法。</p>
  <p id="aIq">若谓无是涅槃，<a id="a-Ir"></a>经则不应说不受名涅槃。<a id="a-Is"></a>何以故？<a id="a-It"></a>无有不受而名无法，<a id="a-Iu"></a>是故知涅槃非无。</p>
  <p id="aIv">问曰：<a id="a-Iw"></a>若涅槃非有非无者，<a id="a-Ix"></a>何等是涅槃？</p>
  <p id="aIy">答曰：</p>
  <p id="aIz">受诸因缘故，<a id="a-J0"></a> 轮转生死中；</p>
  <p id="aJ1">不受诸因缘，<a id="a-J2"></a> 是名为涅槃。</p>
  <p id="aJ3">不如实知颠倒故，<a id="a-J4"></a>因五受阴往来生死。<a id="a-J5"></a>如实知颠倒故，<a id="a-J6"></a>则不复受因五受阴往来生死；<a id="a-J7"></a>无性五阴不复相续故，<a id="a-J8"></a>说名涅槃。</p>
  <p id="aJ9">复次，</p>
  <p id="aJA">如佛经中说，<a id="a-JB"></a> 断有断非有，</p>
  <p id="aJC">是故知涅槃，<a id="a-JD"></a> 非有亦非无。</p>
  <p id="aJE">有名三有，<a id="a-JF"></a>非有名三有断灭。<a id="a-JG"></a>佛说断此二事故，<a id="a-JH"></a>当知涅槃非有亦非无。</p>
  <p id="aJI">问曰：<a id="a-JJ"></a>若有若无非涅槃者，<a id="a-JK"></a>今有无共合，<a id="a-JL"></a>是涅槃耶？</p>
  <p id="aJM">答曰：</p>
  <p id="aJN">若谓于有无，<a id="a-JO"></a> 合为涅槃者，</p>
  <p id="aJP">有无即解脱，<a id="a-JQ"></a> 是事则不然。</p>
  <p id="aJR">若谓有无合为涅槃者，<a id="a-JS"></a>即有无二事合为解脱，<a id="a-JT"></a>是事不然。<a id="a-JU"></a>何以故？<a id="a-JV"></a>有无二事相违，<a id="a-JW"></a>云何一处有？</p>
  <p id="aJX">复次，</p>
  <p id="aJY">若谓于有无，<a id="a-JZ"></a> 合为涅槃者，</p>
  <p id="aJa">涅槃非无受，<a id="a-Jb"></a> 是二从受生。</p>
  <p id="aJc">若有无合为涅槃者，<a id="a-Jd"></a>经不应说涅槃名无受。<a id="a-Je"></a>何以故？<a id="a-Jf"></a>有无二事从受生，<a id="a-Jg"></a>相因而有，<a id="a-Jh"></a>是故有无二事，<a id="a-Ji"></a>不得合为涅槃。</p>
  <p id="aJj">复次，</p>
  <p id="aJk">有无共合成，<a id="a-Jl"></a> 云何名涅槃？</p>
  <p id="aJm">涅槃名无为，<a id="a-Jn"></a> 有无是有为。</p>
  <p id="aJo">有无二事共合，<a id="a-Jp"></a>不得名涅槃。<a id="a-Jq"></a>涅槃名无为，<a id="a-Jr"></a>有无是有为，<a id="a-Js"></a>是故有无非是涅槃。</p>
  <p id="aJt">复次，</p>
  <p id="aJu">有无二事共，<a id="a-Jv"></a> 云何是涅槃？</p>
  <p id="aJw">是二不同处，<a id="a-Jx"></a> 如明暗不俱。</p>
  <p id="aJy">有无二事，<a id="a-Jz"></a>不得名涅槃。<a id="a-K0"></a>何以故？<a id="a-K1"></a>有无相违，<a id="a-K2"></a>一处不可得，<a id="a-K3"></a>如明暗不俱。<a id="a-K4"></a>是故有时无无，<a id="a-K5"></a>无时无有，<a id="a-K6"></a>云何有无共合，<a id="a-K7"></a>而名为涅槃？</p>
  <p id="aK8">问曰：<a id="a-K9"></a>若有无共合非涅槃者，<a id="a-KA"></a>今非有非无应是涅槃。</p>
  <p id="aKB">答曰：</p>
  <p id="aKC">若非有非无，<a id="a-KD"></a> 名之为涅槃；</p>
  <p id="aKE">此非有非无，<a id="a-KF"></a> 以何而分别？</p>
  <p id="aKG">若涅槃非有非无者，<a id="a-KH"></a>此非有非无，<a id="a-KI"></a>因何而分别？<a id="a-KJ"></a>是故非有非无是涅槃者，<a id="a-KK"></a>是事不然。</p>
  <p id="aKL">复次，</p>
  <p id="aKM">分别非有无，<a id="a-KN"></a> 如是名涅槃；</p>
  <p id="aKO">若有无成者，<a id="a-KP"></a> 非有非无成。</p>
  <p id="aKQ">汝分别非有非无是涅槃者，<a id="a-KR"></a>是事不然。<a id="a-KS"></a>何以故？<a id="a-KT"></a>若有无成者，<a id="a-KU"></a>然后非有非无成。<a id="a-KV"></a>有相违名无，<a id="a-KW"></a>无相违名有，<a id="a-KX"></a>是有无第三句中已破。<a id="a-KY"></a>有无无故，<a id="a-KZ"></a>云何有非有非无？<a id="a-Ka"></a>是故涅槃，<a id="a-Kb"></a>非非有非非无。</p>
  <p id="aKc">复次，</p>
  <p id="aKd">如来灭度后，<a id="a-Ke"></a> 不言有与无，</p>
  <p id="aKf">亦不言有无，<a id="a-Kg"></a> 非有及非无。</p>
  <p id="aKh">如来现在时，<a id="a-Ki"></a> 不言有与无，</p>
  <p id="aKj">亦不言有无，<a id="a-Kk"></a> 非有及非无。</p>
  <p id="aKl">若如来灭后若现在，<a id="a-Km"></a>有如来亦不受，<a id="a-Kn"></a>无如来亦不受，<a id="a-Ko"></a>亦有如来亦无如来亦不受，<a id="a-Kp"></a>非有如来非无如来亦不受；<a id="a-Kq"></a>以不受故，<a id="a-Kr"></a>不应分别涅槃有无等。<a id="a-Ks"></a>离如来，<a id="a-Kt"></a>谁当得涅槃？<a id="a-Ku"></a>何时、<a id="a-Kv"></a>何处、<a id="a-Kw"></a>以何法说涅槃？<a id="a-Kx"></a>是故一切时、<a id="a-Ky"></a>一切种，<a id="a-Kz"></a>求涅槃相不可得。</p>
  <p id="aL0">复次，</p>
  <p id="aL1">涅槃与世间，<a id="a-L2"></a> 无有少分别；</p>
  <p id="aL3">世间与涅槃，<a id="a-L4"></a> 亦无少分别。</p>
  <p id="aL5">五阴相续往来因缘故，<a id="a-L6"></a>说名世间。<a id="a-L7"></a>五阴性毕竟空、<a id="a-L8"></a>无受、<a id="a-L9"></a>寂灭，<a id="a-LA"></a>此义先已说。<a id="a-LB"></a>以一切法不生不灭故，<a id="a-LC"></a>世间与涅槃无有分别，<a id="a-LD"></a>涅槃与世间亦无分别。</p>
  <p id="aLE">复次，</p>
  <p id="aLF">涅槃之实际，<a id="a-LG"></a> 及与世间际，</p>
  <p id="aLH">如是二际者，<a id="a-LI"></a> 无毫厘差别。</p>
  <p id="aLJ">究竟推求世间、<a id="a-LK"></a>涅槃实际无生际，<a id="a-LL"></a>以平等不可得故，<a id="a-LM"></a>无毫厘差别。</p>
  <p id="aLN">复次，</p>
  <p id="aLO">灭后有无等，<a id="a-LP"></a> 有边等、<a id="a-LQ"></a>常等，</p>
  <p id="aLR">诸见依涅槃，<a id="a-LS"></a> 未来、<a id="a-LT"></a>过去世。</p>
  <p id="aLU">如来灭后，<a id="a-LV"></a>有如来，<a id="a-LW"></a>无如来，<a id="a-LX"></a>亦有如来亦无如来，<a id="a-LY"></a>非有如来非无如来；<a id="a-LZ"></a>世间有边，<a id="a-La"></a>世间无边，<a id="a-Lb"></a>世间亦有边亦无边，<a id="a-Lc"></a>世间非有边非无边；<a id="a-Ld"></a>世间常，<a id="a-Le"></a>世间无常，<a id="a-Lf"></a>世间亦常亦无常，<a id="a-Lg"></a>世间非有常非无常。<a id="a-Lh"></a>此三种十二见，<a id="a-Li"></a>如来灭后有无等四见，<a id="a-Lj"></a>依涅槃起；<a id="a-Lk"></a>世间有边无边等四见，<a id="a-Ll"></a>依未来世起；<a id="a-Lm"></a>世间常无常等四见，<a id="a-Ln"></a>依过去世起。<a id="a-Lo"></a>如来灭后有无等不可得，<a id="a-Lp"></a>涅槃亦如是；<a id="a-Lq"></a>如世间前际后际、<a id="a-Lr"></a>有边无边、<a id="a-Ls"></a>有常无常等不可得，<a id="a-Lt"></a>涅槃亦如是。<a id="a-Lu"></a>是故说世间、<a id="a-Lv"></a>涅槃等无有异。</p>
  <p id="aLw">复次，</p>
  <p id="aLx">一切法空故，<a id="a-Ly"></a> 何有边无边，</p>
  <p id="aLz">亦边亦无边，<a id="a-M0"></a> 非有非无边？</p>
  <p id="aM1">何者为一异？<a id="a-M2"></a> 何有常无常，</p>
  <p id="aM3">亦常亦无常，<a id="a-M4"></a> 非常非无常？</p>
  <p id="aM5">诸法不可得，<a id="a-M6"></a> 灭一切戏论，</p>
  <p id="aM7">无人亦无处，<a id="a-M8"></a> 佛亦无所说。</p>
  <p id="aM9">一切法、<a id="a-MA"></a>一切时、<a id="a-MB"></a>一切种，<a id="a-MC"></a>从众缘生故，<a id="a-MD"></a>毕竟空故无自性。<a id="a-ME"></a>如是法中，<a id="a-MF"></a>何者是有边？<a id="a-MG"></a>谁为有边？<a id="a-MH"></a>何者是无边，<a id="a-MI"></a>亦有边亦无边，<a id="a-MJ"></a>非有边非无边？<a id="a-MK"></a>谁为非有边非无边？<a id="a-ML"></a>何者是常？<a id="a-MM"></a>谁为是常？<a id="a-MN"></a>何者是无常、<a id="a-MO"></a>常无常、<a id="a-MP"></a>非常非无常？<a id="a-MQ"></a>谁为非常非无常？<a id="a-MR"></a>何者身即是神？<a id="a-MS"></a>何者身异于神？<a id="a-MT"></a>如是等六十二邪见，<a id="a-MU"></a>于毕竟空中皆不可得。<a id="a-MV"></a>诸有所得皆息，<a id="a-MW"></a>戏论皆灭；<a id="a-MX"></a>戏论灭故，<a id="a-MY"></a>通达诸法实相得安隐道。<a id="a-MZ"></a>从因缘品来分别推求诸法，<a id="a-Ma"></a>有亦无，<a id="a-Mb"></a>无亦无，<a id="a-Mc"></a>有无亦无，<a id="a-Md"></a>非有非无亦无，<a id="a-Me"></a>是名诸法实相，<a id="a-Mf"></a>亦名如、<a id="a-Mg"></a>法性、<a id="a-Mh"></a>实际、<a id="a-Mi"></a>涅槃。<a id="a-Mj"></a>是故如来无时无处，<a id="a-Mk"></a>为人说涅槃定相。<a id="a-Ml"></a>是故说诸有所得皆息，<a id="a-Mm"></a>戏论皆灭。</p>
  <p data-pb></p>
  <h2 id="aMn">观十二因缘品第二十六(九偈)</h2>
  <p id="aMo">问曰：<a id="a-Mp"></a>汝以摩诃衍说第一义道，<a id="a-Mq"></a>我今欲闻说声闻法入第一义道。</p>
  <p id="aMr">答曰：</p>
  <p id="aMs">众生痴所覆，<a id="a-Mt"></a> 为后起三行，</p>
  <p id="aMu">以起是行故，<a id="a-Mv"></a> 随行堕六趣。</p>
  <p id="aMw">以诸行因缘，<a id="a-Mx"></a> 识受六道身；</p>
  <p id="aMy">以有识著故，<a id="a-Mz"></a> 增长于名色。</p>
  <p id="aN0">名色增长故，<a id="a-N1"></a> 因而生六入；</p>
  <p id="aN2">情尘识和合，<a id="a-N3"></a> 而生于六触。</p>
  <p id="aN4">因于六触故，<a id="a-N5"></a> 即生于三受；</p>
  <p id="aN6">以因三受故，<a id="a-N7"></a> 而生于渴爱。</p>
  <p id="aN8">因爱有四取，<a id="a-N9"></a> 因取故有有；</p>
  <p id="aNA">若取者不取，<a id="a-NB"></a> 则解脱无有。</p>
  <p id="aNC">从有而有生，<a id="a-ND"></a> 从生有老死，</p>
  <p id="aNE">从老死故有，<a id="a-NF"></a> 忧悲诸苦恼。</p>
  <p id="aNG">如是等诸事，<a id="a-NH"></a> 皆从生而有，</p>
  <p id="aNI">但以是因缘，<a id="a-NJ"></a> 而集大苦阴。</p>
  <p id="aNK">是谓为生死，<a id="a-NL"></a> 诸行之根本，</p>
  <p id="aNM">无明者所造，<a id="a-NN"></a> 智者所不为。</p>
  <p id="aNO">以是事灭故，<a id="a-NP"></a> 是事则不生，</p>
  <p id="aNQ">但是苦阴聚，<a id="a-NR"></a> 如是而正灭。</p>
  <p id="aNS">凡夫为无明所盲故，<a id="a-NT"></a>以身口意业，<a id="a-NU"></a>为后身起六趣诸行；<a id="a-NV"></a>随所起行有上中下，<a id="a-NW"></a>识入六趣随行受身。<a id="a-NX"></a>以识著因缘故有名色集，<a id="a-NY"></a>名色集故有六入，<a id="a-NZ"></a>六入因缘故有六触，<a id="a-Na"></a>六触因缘故有三受，<a id="a-Nb"></a>三受因缘故生渴爱，<a id="a-Nc"></a>渴爱因缘故有四取，<a id="a-Nd"></a>四取取时以身口意业起罪福，<a id="a-Ne"></a>令后三有相续，<a id="a-Nf"></a>从有而有生，<a id="a-Ng"></a>从生而有老死，<a id="a-Nh"></a>从老死有忧悲苦恼种种众患，<a id="a-Ni"></a>但有大苦阴集。<a id="a-Nj"></a>是故知凡夫无智，<a id="a-Nk"></a>起此生死诸行根本，<a id="a-Nl"></a>智者所不起，<a id="a-Nm"></a>以如实见故，<a id="a-Nn"></a>则无明灭，<a id="a-No"></a>无明灭故诸行亦灭，<a id="a-Np"></a>以因灭故果亦灭，<a id="a-Nq"></a>如是修习观十二因缘生灭智故是事灭，<a id="a-Nr"></a>是事灭故乃至生老死忧悲大苦阴皆如实正灭，<a id="a-Ns"></a>正灭者毕竟灭。<a id="a-Nt"></a>是十二因缘生灭义，<a id="a-Nu"></a>如阿毗昙修多罗中广说。</p>
  <p data-pb></p>
  <h2 id="aNv">观邪见品第二十七(三十一偈)</h2>
  <p id="aNw">问曰：<a id="a-Nx"></a>已闻大乘法破邪见，<a id="a-Ny"></a>今欲闻声闻法破邪见。</p>
  <p id="aNz">答曰：</p>
  <p id="aO0">我于过去世，<a id="a-O1"></a> 为有为是无，</p>
  <p id="aO2">世间常等见，<a id="a-O3"></a> 皆依过去世。</p>
  <p id="aO4">我于未来世，<a id="a-O5"></a> 为作为不作，</p>
  <p id="aO6">有边等诸见，<a id="a-O7"></a> 皆依未来世。</p>
  <p id="aO8">我于过去世，<a id="a-O9"></a>为有、<a id="a-OA"></a>为无、<a id="a-OB"></a>为有无、<a id="a-OC"></a>为非有非无，<a id="a-OD"></a>即名常等诸见依过去世。<a id="a-OE"></a>我于未来世，<a id="a-OF"></a>为作、<a id="a-OG"></a>为不作、<a id="a-OH"></a>为作不作、<a id="a-OI"></a>为非作非不作，<a id="a-OJ"></a>是名边无边等诸邪见依未来世。<a id="a-OK"></a>如是等诸邪见，<a id="a-OL"></a>何因缘故名为邪见？<a id="a-OM"></a>是事今当说。</p>
  <p id="aON">过去世有我，<a id="a-OO"></a> 是事不可得；</p>
  <p id="aOP">过去世中我，<a id="a-OQ"></a> 不作今世我。</p>
  <p id="aOR">若谓我即是，<a id="a-OS"></a> 而身有异相；</p>
  <p id="aOT">若当离于身，<a id="a-OU"></a> 何处别有我？</p>
  <p id="aOV">离身无有我，<a id="a-OW"></a> 是事为已成。</p>
  <p id="aOX">若谓身即我，<a id="a-OY"></a> 若都无有我，</p>
  <p id="aOZ">但身不为我，<a id="a-Oa"></a> 身相生灭故；</p>
  <p id="aOb">云何当以受，<a id="a-Oc"></a> 而作于受者？</p>
  <p id="aOd">若离身有我，<a id="a-Oe"></a> 是事则不然；</p>
  <p id="aOf">无受而有我，<a id="a-Og"></a> 而实不可得。</p>
  <p id="aOh">今我不离受，<a id="a-Oi"></a> 亦不即是受，</p>
  <p id="aOj">非无受非无，<a id="a-Ok"></a> 此即决定义。</p>
  <p id="aOl">我于过去世有者，<a id="a-Om"></a>是事则不然。<a id="a-On"></a>何以故？<a id="a-Oo"></a>先世中我不即作今我，<a id="a-Op"></a>有常过故，<a id="a-Oq"></a>若常则有无量过。<a id="a-Or"></a>何以故？<a id="a-Os"></a>如人修福因缘故作天，<a id="a-Ot"></a>而后作人；<a id="a-Ou"></a>若先世我即是今世我者，<a id="a-Ov"></a>天即是人。<a id="a-Ow"></a>又人以罪业因缘故作旃陀罗，<a id="a-Ox"></a>后作婆罗门；<a id="a-Oy"></a>若先世我即是今我者，<a id="a-Oz"></a>旃陀罗即是婆罗门。<a id="a-P0"></a>譬如舍卫国婆罗门名提达，<a id="a-P1"></a>到王舍城亦名提达，<a id="a-P2"></a>不以至王舍城故为异。<a id="a-P3"></a>若先作天后作人，<a id="a-P4"></a>则天即是人，<a id="a-P5"></a>旃陀罗即是婆罗门，<a id="a-P6"></a>但是事不然。<a id="a-P7"></a>何以故？<a id="a-P8"></a>天不即是人，<a id="a-P9"></a>旃陀罗不即是婆罗门，<a id="a-PA"></a>有此等常过故。<a id="a-PB"></a>若谓先世我不作今我，<a id="a-PC"></a>如人浣衣时名为浣者，<a id="a-PD"></a>刈时名为刈者，<a id="a-PE"></a>而浣者与刈者虽不异，<a id="a-PF"></a>而浣者不即是刈者；<a id="a-PG"></a>如是我受天身名为天，<a id="a-PH"></a>我受人身名为人，<a id="a-PI"></a>我不异而身有异者，<a id="a-PJ"></a>是事不然。<a id="a-PK"></a>何以故？<a id="a-PL"></a>若即是人者，<a id="a-PM"></a>不应言天作人，<a id="a-PN"></a>今浣者于刈者，<a id="a-PO"></a>为异、<a id="a-PP"></a>为不异？<a id="a-PQ"></a>若不异，<a id="a-PR"></a>浣者应即是刈者，<a id="a-PS"></a>如是先世天即是人，<a id="a-PT"></a>旃陀罗即是婆罗门者，<a id="a-PU"></a>我亦有常过。<a id="a-PV"></a>若异者，<a id="a-PW"></a>浣者即不作刈者，<a id="a-PX"></a>如是天不作人，<a id="a-PY"></a>我亦无常，<a id="a-PZ"></a>无常则无我相，<a id="a-Pa"></a>是故不得言即是。</p>
  <p id="aPb">问曰：<a id="a-Pc"></a>我即是，<a id="a-Pd"></a>但因受故分别是天、<a id="a-Pe"></a>是人。<a id="a-Pf"></a>受名五阴身，<a id="a-Pg"></a>以业因缘故分别是天、<a id="a-Ph"></a>是人、<a id="a-Pi"></a>是旃陀罗、<a id="a-Pj"></a>是婆罗门，<a id="a-Pk"></a>而我实非天、<a id="a-Pl"></a>非人、<a id="a-Pm"></a>非旃陀罗、<a id="a-Pn"></a>非婆罗门，<a id="a-Po"></a>是故无如是过。</p>
  <p id="aPp">答曰：<a id="a-Pq"></a>是事不然。<a id="a-Pr"></a>何以故？<a id="a-Ps"></a>若身作天、<a id="a-Pt"></a>作人、<a id="a-Pu"></a>作旃陀罗、<a id="a-Pv"></a>作婆罗门，<a id="a-Pw"></a>非是我者，<a id="a-Px"></a>则离身别有我。<a id="a-Py"></a>今罪福生死往来，<a id="a-Pz"></a>皆是身非是我，<a id="a-Q0"></a>罪因缘故堕三恶道，<a id="a-Q1"></a>福因缘故生三善道，<a id="a-Q2"></a>若苦乐、<a id="a-Q3"></a>瞋喜忧怖等，<a id="a-Q4"></a>皆是身非我者，<a id="a-Q5"></a>何用我为？<a id="a-Q6"></a>如治俗人罪，<a id="a-Q7"></a>不预出家人；<a id="a-Q8"></a>五阴因缘相续罪福不失故有解脱，<a id="a-Q9"></a>若皆是身非我者，<a id="a-QA"></a>何用我为？</p>
  <p id="aQB">问曰：<a id="a-QC"></a>罪福等依止于我。<a id="a-QD"></a>我有所知、<a id="a-QE"></a>身无所知故，<a id="a-QF"></a>知者应是我；<a id="a-QG"></a>起业因缘罪福是作法，<a id="a-QH"></a>当知应有作者，<a id="a-QI"></a>作者是我，<a id="a-QJ"></a>身是我所用，<a id="a-QK"></a>亦是我所住处。<a id="a-QL"></a>譬如舍主以草木泥塈等治舍，<a id="a-QM"></a>自为身故随所用治舍有好恶；<a id="a-QN"></a>我亦如是，<a id="a-QO"></a>随作善恶等得好丑身，<a id="a-QP"></a>六道生死皆我所作，<a id="a-QQ"></a>是故罪福之身皆属于我，<a id="a-QR"></a>譬如舍但属舍主不属他人。</p>
  <p id="aQS">答曰：<a id="a-QT"></a>是喻不然。<a id="a-QU"></a>何以故？<a id="a-QV"></a>舍主有形，<a id="a-QW"></a>有触有力故能治舍。<a id="a-QX"></a>汝所说我无形无触故无作力，<a id="a-QY"></a>自无作力亦不能使他作。<a id="a-QZ"></a>若世间有一法无形无触能有所作者，<a id="a-Qa"></a>我则可信受知有作者，<a id="a-Qb"></a>但是事不然。<a id="a-Qc"></a>若我是作者，<a id="a-Qd"></a>则人不应自作苦事。<a id="a-Qe"></a>若是念者，<a id="a-Qf"></a>可贪乐事不应忘失。<a id="a-Qg"></a>若我不作苦而苦强生者，<a id="a-Qh"></a>余一切皆亦自生，<a id="a-Qi"></a>非我所作。<a id="a-Qj"></a>若见者是我，<a id="a-Qk"></a>眼能见色，<a id="a-Ql"></a>眼应是我。<a id="a-Qm"></a>若眼见而非我，<a id="a-Qn"></a>则违先言见者是我。<a id="a-Qo"></a>若见者是我，<a id="a-Qp"></a>我则不应得闻声等诸尘。<a id="a-Qq"></a>何以故？<a id="a-Qr"></a>眼是见者，<a id="a-Qs"></a>不能得闻声等诸尘故。<a id="a-Qt"></a>是故我是见者，<a id="a-Qu"></a>是事不然。<a id="a-Qv"></a>若谓如刈者用镰刈草，<a id="a-Qw"></a>我亦如是以手等能有所作者，<a id="a-Qx"></a>是事不然。<a id="a-Qy"></a>何以故？<a id="a-Qz"></a>今离镰别有刈者，<a id="a-R0"></a>而离身心诸根无别作者。<a id="a-R1"></a>若谓作者虽非眼耳等所得亦有作者，<a id="a-R2"></a>则石女儿能有所作，<a id="a-R3"></a>如是一切诸根皆应无我。<a id="a-R4"></a>若谓右眼见物而左眼识，<a id="a-R5"></a>当知别有见者，<a id="a-R6"></a>是事不然。<a id="a-R7"></a>今右手习作，<a id="a-R8"></a>左手不能，<a id="a-R9"></a>是故无别作者。<a id="a-RA"></a>若别有作者，<a id="a-RB"></a>右手所习，<a id="a-RC"></a>左手亦应能，<a id="a-RD"></a>而实不能，<a id="a-RE"></a>是故更无作者。</p>
  <p id="aRF">复次，<a id="a-RG"></a>有我作者言，<a id="a-RH"></a>见他食果口中涎出，<a id="a-RI"></a>是为我相，<a id="a-RJ"></a>是事不然。<a id="a-RK"></a>何以故？<a id="a-RL"></a>是念力故非是我力。<a id="a-RM"></a>又亦即是破我因缘，<a id="a-RN"></a>人在众中愧于涎出，<a id="a-RO"></a>而涎强出不得自在，<a id="a-RP"></a>当知无我。<a id="a-RQ"></a>复次，<a id="a-RR"></a>又有颠倒过罪。<a id="a-RS"></a>先世是父，<a id="a-RT"></a>今世为子，<a id="a-RU"></a>是父子我一，<a id="a-RV"></a>但身有异；<a id="a-RW"></a>如从一舍至一舍，<a id="a-RX"></a>父故是父，<a id="a-RY"></a>不以入异舍故便有异。<a id="a-RZ"></a>若有我，<a id="a-Ra"></a>是二应一，<a id="a-Rb"></a>如是则有大过。<a id="a-Rc"></a>若谓无我，<a id="a-Rd"></a>五阴相续中亦有是过，<a id="a-Re"></a>是事不然。<a id="a-Rf"></a>何以故？<a id="a-Rg"></a>五阴虽相续，<a id="a-Rh"></a>或时有用，<a id="a-Ri"></a>或时无用。<a id="a-Rj"></a>如蒲桃浆，<a id="a-Rk"></a>持戒者应饮，<a id="a-Rl"></a>蒲桃酒不应饮，<a id="a-Rm"></a>若变为苦酒还复应饮；<a id="a-Rn"></a>五阴相续亦如是，<a id="a-Ro"></a>有用、<a id="a-Rp"></a>有不用，<a id="a-Rq"></a>若始终一我有如是过，<a id="a-Rr"></a>五阴相续无如是过。<a id="a-Rs"></a>但五阴和合故假名为我无有决定，<a id="a-Rt"></a>如梁椽和合有舍，<a id="a-Ru"></a>离梁椽无别舍；<a id="a-Rv"></a>如是五阴和合故有我，<a id="a-Rw"></a>若离五阴实无别我，<a id="a-Rx"></a>是故我但有假名无有定实。<a id="a-Ry"></a>汝先说离受别有受者，<a id="a-Rz"></a>以受分别受者是天是人，<a id="a-S0"></a>是皆不然。<a id="a-S1"></a>当知但有受无别受者，<a id="a-S2"></a>若谓离受别有我，<a id="a-S3"></a>是事不然。<a id="a-S4"></a>若离受有我，<a id="a-S5"></a>云何可得说是我相？<a id="a-S6"></a>若无相可说，<a id="a-S7"></a>则离受无我。<a id="a-S8"></a>若谓离身无我但身是我，<a id="a-S9"></a>是亦不然。<a id="a-SA"></a>何以故？<a id="a-SB"></a>身有生灭相，<a id="a-SC"></a>我则不尔。<a id="a-SD"></a>复次，<a id="a-SE"></a>云何以受即名受者？<a id="a-SF"></a>若谓离受有受者，<a id="a-SG"></a>是事亦不然。<a id="a-SH"></a>若不受五阴而有受者，<a id="a-SI"></a>应离五阴别有受者，<a id="a-SJ"></a>眼等根可得而实不可得，<a id="a-SK"></a>是故我不离受，<a id="a-SL"></a>不即是受，<a id="a-SM"></a>亦非无受，<a id="a-SN"></a>亦复非无，<a id="a-SO"></a>此是定义。<a id="a-SP"></a>是故当知，<a id="a-SQ"></a>过去世有我者，<a id="a-SR"></a>是事不然。<a id="a-SS"></a>何以故？</p>
  <p id="aST">过去我不作，<a id="a-SU"></a> 是事则不然；</p>
  <p id="aSV">过去世中我，<a id="a-SW"></a> 异今亦不然。</p>
  <p id="aSX">若谓有异者，<a id="a-SY"></a> 离彼应有今，</p>
  <p id="aSZ">我住过去世，<a id="a-Sa"></a> 而今我自生。</p>
  <p id="aSb">如是则断灭，<a id="a-Sc"></a> 失于业果报，</p>
  <p id="aSd">彼作而此受，<a id="a-Se"></a> 有如是等过。</p>
  <p id="aSf">先无而今有，<a id="a-Sg"></a> 此中亦有过；</p>
  <p id="aSh">我则是作法，<a id="a-Si"></a> 亦为是无因。</p>
  <p id="aSj">过去世中我，<a id="a-Sk"></a>不作今我，<a id="a-Sl"></a>是事不然。<a id="a-Sm"></a>何以故？<a id="a-Sn"></a>过去世中我，<a id="a-So"></a>与今我不异。<a id="a-Sp"></a>若今我与过去世我异者，<a id="a-Sq"></a>应离彼我而有今我，<a id="a-Sr"></a>又过去世我亦应住彼，<a id="a-Ss"></a>此身自更生。<a id="a-St"></a>若尔者即堕断边，<a id="a-Su"></a>失诸业果报。<a id="a-Sv"></a>又彼人作罪、<a id="a-Sw"></a>此人受报，<a id="a-Sx"></a>有如是等无量过。<a id="a-Sy"></a>又是我应先无而今有，<a id="a-Sz"></a>是亦有过，<a id="a-T0"></a>我则是作法，<a id="a-T1"></a>亦是无因生。<a id="a-T2"></a>是故过去我，<a id="a-T3"></a>不作今我，<a id="a-T4"></a>是事不然。</p>
  <p id="aT5">复次，</p>
  <p id="aT6">如过去世中，<a id="a-T7"></a> 有我无我见，</p>
  <p id="aT8">若共若不共，<a id="a-T9"></a> 是事皆不然。</p>
  <p id="aTA">如是推求过去世中邪见有、<a id="a-TB"></a>无、<a id="a-TC"></a>亦有亦无、<a id="a-TD"></a>非有非无，<a id="a-TE"></a>是诸邪见，<a id="a-TF"></a>先说因缘过故，<a id="a-TG"></a>是皆不然。</p>
  <p id="aTH">我于未来世，<a id="a-TI"></a> 为作为不作，</p>
  <p id="aTJ">如是之见者，<a id="a-TK"></a> 皆同过去世。</p>
  <p id="aTL">我于未来世中，<a id="a-TM"></a>为作、<a id="a-TN"></a>为不作，<a id="a-TO"></a>如是四句，<a id="a-TP"></a>如过去世中过咎，<a id="a-TQ"></a>应在此中说。</p>
  <p id="aTR">复次，</p>
  <p id="aTS">若天即是人，<a id="a-TT"></a> 则堕于常边；</p>
  <p id="aTU">天则为无生，<a id="a-TV"></a> 常法不生故。</p>
  <p id="aTW">若天即是人，<a id="a-TX"></a>是则为常。<a id="a-TY"></a>若天不生人中，<a id="a-TZ"></a>云何名为人？<a id="a-Ta"></a>常法不生故，<a id="a-Tb"></a>常亦不然。</p>
  <p id="aTc">复次，</p>
  <p id="aTd">若天异于人，<a id="a-Te"></a> 是即为无常；</p>
  <p id="aTf">若天异人者，<a id="a-Tg"></a> 是则无相续。</p>
  <p id="aTh">若天与人异，<a id="a-Ti"></a>则为无常；<a id="a-Tj"></a>无常则为断灭等过，<a id="a-Tk"></a>如先说过。<a id="a-Tl"></a>若天与人异，<a id="a-Tm"></a>则无相续；<a id="a-Tn"></a>若有相续，<a id="a-To"></a>不得言异。</p>
  <p id="aTp">复次，</p>
  <p id="aTq">若半天半人，<a id="a-Tr"></a> 则堕于二边，</p>
  <p id="aTs">常及于无常，<a id="a-Tt"></a> 是事则不然。</p>
  <p id="aTu">若众生半身是天、<a id="a-Tv"></a>半身是人，<a id="a-Tw"></a>若尔则有常、<a id="a-Tx"></a>无常，<a id="a-Ty"></a>半天是常、<a id="a-Tz"></a>半人是无常，<a id="a-U0"></a>但是事不然。<a id="a-U1"></a>何以故？<a id="a-U2"></a>一身有二相过故。</p>
  <p id="aU3">复次，</p>
  <p id="aU4">若常及无常，<a id="a-U5"></a> 是二俱成者，</p>
  <p id="aU6">如是则应成，<a id="a-U7"></a> 非常非无常。</p>
  <p id="aU8">若常、<a id="a-U9"></a>无常二俱成者，<a id="a-UA"></a>然后成非常非无常，<a id="a-UB"></a>与常无常相违故。<a id="a-UC"></a>今实常无常不成，<a id="a-UD"></a>是故非常非无常亦不成。</p>
  <p id="aUE">复次，<a id="a-UF"></a>今生死无始，<a id="a-UG"></a>是亦不然。<a id="a-UH"></a>何以故？</p>
  <p id="aUI">法若定有来，<a id="a-UJ"></a> 及定有去者，</p>
  <p id="aUK">生死则无始，<a id="a-UL"></a> 而实无此事。</p>
  <p id="aUM">法若决定有所从来、<a id="a-UN"></a>有所从去者，<a id="a-UO"></a>生死则应无始。<a id="a-UP"></a>是法以智慧推求，<a id="a-UQ"></a>不得有所从来、<a id="a-UR"></a>有所从去，<a id="a-US"></a>是故生死无始，<a id="a-UT"></a>是事不然。</p>
  <p id="aUU">复次，</p>
  <p id="aUV">今若无有常，<a id="a-UW"></a> 云何有无常，</p>
  <p id="aUX">亦常亦无常，<a id="a-UY"></a> 非常非无常？</p>
  <p id="aUZ">若尔者，<a id="a-Ua"></a>以智慧推求，<a id="a-Ub"></a>无法可得常者，<a id="a-Uc"></a>谁当有无常？<a id="a-Ud"></a>因常有无常故，<a id="a-Ue"></a>若二俱无者，<a id="a-Uf"></a>云何有亦有常亦无常？<a id="a-Ug"></a>若无有常无常，<a id="a-Uh"></a>云何有非有常非无常？<a id="a-Ui"></a>因亦有常亦无常故，<a id="a-Uj"></a>有非有常非无常。<a id="a-Uk"></a>是故依止过去世常等四句不可得。</p>
  <p id="aUl">有边、<a id="a-Um"></a>无边等四句依止未来世，<a id="a-Un"></a>是事不可得，<a id="a-Uo"></a>今当说。<a id="a-Up"></a>何以故？</p>
  <p id="aUq">若世间有边，<a id="a-Ur"></a> 云何有后世？</p>
  <p id="aUs">若世间无边，<a id="a-Ut"></a> 云何有后世？</p>
  <p id="aUu">若世间有边，<a id="a-Uv"></a>不应有后世，<a id="a-Uw"></a>而今实有后世，<a id="a-Ux"></a>是故世间有边不然。<a id="a-Uy"></a>若世间无边，<a id="a-Uz"></a>亦不应有后世，<a id="a-V0"></a>而实有后世，<a id="a-V1"></a>是故世间无边亦不然。</p>
  <p id="aV2">复次，<a id="a-V3"></a>是二边不可得。<a id="a-V4"></a>何以故？</p>
  <p id="aV5">五阴常相续，<a id="a-V6"></a> 犹如灯火焰，</p>
  <p id="aV7">以是故世间，<a id="a-V8"></a> 不应边、<a id="a-V9"></a>无边。</p>
  <p id="aVA">从五阴复生五阴，<a id="a-VB"></a>是五阴次第相续，<a id="a-VC"></a>如众缘和合有灯焰，<a id="a-VD"></a>若众缘不尽灯则不灭，<a id="a-VE"></a>若尽则灭，<a id="a-VF"></a>是故不得说世间有边、<a id="a-VG"></a>无边。</p>
  <p id="aVH">复次，</p>
  <p id="aVI">若先五阴坏，<a id="a-VJ"></a> 不因是五阴，</p>
  <p id="aVK">更生后五阴，<a id="a-VL"></a> 世间则有边。</p>
  <p id="aVM">若先阴不坏，<a id="a-VN"></a> 亦不因是阴，</p>
  <p id="aVO">而生后五阴，<a id="a-VP"></a> 世间则无边。</p>
  <p id="aVQ">若先五阴坏，<a id="a-VR"></a>不因是五阴更生后五阴，<a id="a-VS"></a>如是则世间有边。<a id="a-VT"></a>若先五阴灭已，<a id="a-VU"></a>更不生余五阴，<a id="a-VV"></a>是名为边，<a id="a-VW"></a>边名末后身。<a id="a-VX"></a>若先五阴不坏，<a id="a-VY"></a>不因是五阴而生后五阴，<a id="a-VZ"></a>世间则无边，<a id="a-Va"></a>是则为常；<a id="a-Vb"></a>而实不尔，<a id="a-Vc"></a>是故世间无边，<a id="a-Vd"></a>是事不然。<a id="a-Ve"></a>世间有二种，<a id="a-Vf"></a>国土世间、<a id="a-Vg"></a>众生世间，<a id="a-Vh"></a>此是众生世间。</p>
  <p id="aVi">复次，<a id="a-Vj"></a>如四百观中说：</p>
  <p id="aVk">真法及说者，<a id="a-Vl"></a> 听者难得故，</p>
  <p id="aVm">如是则生死，<a id="a-Vn"></a> 非有边、<a id="a-Vo"></a>无边。</p>
  <p id="aVp">不得真法因缘故，<a id="a-Vq"></a>生死往来无有边。<a id="a-Vr"></a>或时得闻真法得道故，<a id="a-Vs"></a>不得言无边。</p>
  <p id="aVt">今当更破亦有边亦无边，</p>
  <p id="aVu">若世半有边，<a id="a-Vv"></a> 世间半无边，</p>
  <p id="aVw">是则亦有边，<a id="a-Vx"></a> 亦无边不然。</p>
  <p id="aVy">若世间半有边半无边，<a id="a-Vz"></a>则应是亦有边亦无边。<a id="a-W0"></a>若尔者，<a id="a-W1"></a>则一法二相，<a id="a-W2"></a>是事不然。<a id="a-W3"></a>何以故？</p>
  <p id="aW4">彼受五阴者，<a id="a-W5"></a> 云何一分破，</p>
  <p id="aW6">一分而不破？<a id="a-W7"></a> 是事则不然。</p>
  <p id="aW8">受亦复如是，<a id="a-W9"></a> 云何一分破，</p>
  <p id="aWA">一分而不破？<a id="a-WB"></a> 是事亦不然。</p>
  <p id="aWC">受五阴者，<a id="a-WD"></a>云何一分破、<a id="a-WE"></a>一分不破？<a id="a-WF"></a>一事不得亦常亦无常。<a id="a-WG"></a>受亦如是，<a id="a-WH"></a>云何一分破、<a id="a-WI"></a>一分不破？<a id="a-WJ"></a>常无常二相过故。<a id="a-WK"></a>是故世间亦有边亦无边则不然。</p>
  <p id="aWL">今当破非有边非无边见，</p>
  <p id="aWM">若亦有无边，<a id="a-WN"></a> 是二得成者，</p>
  <p id="aWO">非有非无边，<a id="a-WP"></a> 是则亦应成。</p>
  <p id="aWQ">与有边相违故有无边，<a id="a-WR"></a>如长相违有短。<a id="a-WS"></a>与有无相违，<a id="a-WT"></a>则有亦有亦无；<a id="a-WU"></a>与亦有亦无相违故，<a id="a-WV"></a>则有非有非无。<a id="a-WW"></a>若亦有边亦无边定成者，<a id="a-WX"></a>应有非有边非无边。<a id="a-WY"></a>何以故？<a id="a-WZ"></a>因相待故。<a id="a-Wa"></a>上已破亦有边亦无边第三句，<a id="a-Wb"></a>今云何当有非有边非无边？<a id="a-Wc"></a>以无相待故。<a id="a-Wd"></a>如是推求，<a id="a-We"></a>依止未来世有边等四见皆不可得。</p>
  <p id="aWf">复次，</p>
  <p id="aWg">一切法空故，<a id="a-Wh"></a> 世间常等见，</p>
  <p id="aWi">何处于何时，<a id="a-Wj"></a> 谁起是诸见？</p>
  <p id="aWk">上以声闻法破诸见，<a id="a-Wl"></a>今此大乘法中说：<a id="a-Wm"></a>诸法从本以来毕竟空性，<a id="a-Wn"></a>如是空性法中无人无法，<a id="a-Wo"></a>不应生邪见、<a id="a-Wp"></a>正见。<a id="a-Wq"></a>处名土地；<a id="a-Wr"></a>时名日月岁数；<a id="a-Ws"></a>谁名为人，<a id="a-Wt"></a>是名诸见体。<a id="a-Wu"></a>若有常无常等决定见者，<a id="a-Wv"></a>应当有人出生此见。<a id="a-Ww"></a>破我故无人生是见，<a id="a-Wx"></a>应有处所色法现见尚可破，<a id="a-Wy"></a>何况时方！<a id="a-Wz"></a>若有诸见者应有定实，<a id="a-X0"></a>若定则不应破；<a id="a-X1"></a>上来以种种因缘破，<a id="a-X2"></a>是故当知见无定体，<a id="a-X3"></a>云何得生？<a id="a-X4"></a>如偈说：<a id="a-X5"></a>何处于何时，<a id="a-X6"></a>谁起是诸见？</p>
  <p id="aX7">瞿昙大圣主，<a id="a-X8"></a> 怜愍说是法，</p>
  <p id="aX9">悉断一切见，<a id="a-XA"></a> 我今稽首礼！</p>
  <p id="aXB">一切见者，<a id="a-XC"></a>略说则有五见，<a id="a-XD"></a>广说则六十二见，<a id="a-XE"></a>为断是诸见故说法。<a id="a-XF"></a>大圣主瞿昙，<a id="a-XG"></a>是无量无边不可思议智慧者，<a id="a-XH"></a>是故我稽首礼！</p>
 </body>
</html>