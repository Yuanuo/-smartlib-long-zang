<!doctype html>
<html id="z3IBVQZxq" data-ver="78">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">中论序</h1>
  <p id="a2">姚秦沙门释僧叡撰</p>
  <p id="a3">《中论》有五百偈，<a id="a-4"></a>龙树菩萨之所造也。<a id="a-5"></a>以中为名者，<a id="a-6"></a>照其实也；<a id="a-7"></a>以论为称者，<a id="a-8"></a>尽其言也。<a id="a-9"></a>实非名不悟，<a id="a-A"></a>故寄中以宣之；<a id="a-B"></a>言非释不尽，<a id="a-C"></a>故假论以明之。<a id="a-D"></a>其实既宣，<a id="a-E"></a>其言既明，<a id="a-F"></a>于菩萨之行、<a id="a-G"></a>道场之照，<a id="a-H"></a>朗然悬解矣！<a id="a-I"></a>夫滞惑生于倒见，<a id="a-J"></a>三界以之而沦溺；<a id="a-K"></a>偏悟起于厌智，<a id="a-L"></a>耿介以之而致乖。<a id="a-M"></a>故知大觉在乎旷照，<a id="a-N"></a>小智缠乎隘心！<a id="a-O"></a>照之不旷，<a id="a-P"></a>则不足以夷有无一道俗；<a id="a-Q"></a>知之不尽，<a id="a-R"></a>则未可以涉中途泯二际。<a id="a-S"></a>道俗之不夷，<a id="a-T"></a>二际之不泯，<a id="a-U"></a>菩萨之忧也。<a id="a-V"></a>是以龙树大士，<a id="a-W"></a>析之以中道，<a id="a-X"></a>使惑趣之徒望玄指而一变；<a id="a-Y"></a>括之以即化，<a id="a-Z"></a>令玄悟之宾丧咨询于朝彻。<a id="a-a"></a>荡荡焉！<a id="a-b"></a>真可谓理夷路于冲阶，<a id="a-c"></a>敝玄门于宇内；<a id="a-d"></a>扇慧风于陈枚，<a id="a-e"></a>流甘露于枯悴者矣！<a id="a-f"></a>夫百梁之构兴，<a id="a-g"></a>则鄙茅茨之仄陋；<a id="a-h"></a>睹斯论之宏旷，<a id="a-i"></a>则知偏悟之鄙倍。<a id="a-j"></a>幸哉！<a id="a-k"></a>此区之赤县，<a id="a-l"></a>忽得移灵鹫以作镇；<a id="a-m"></a>险陂之边情，<a id="a-n"></a>乃蒙流光之余惠。<a id="a-o"></a>而今后，<a id="a-p"></a>谈道之贤始可与论实矣！</p>
  <p id="aq">云天竺诸国，<a id="a-r"></a>敢预学者之流，<a id="a-s"></a>无不玩味斯论以为喉衿。<a id="a-t"></a>其染翰申释者，<a id="a-u"></a>甚亦不少。<a id="a-v"></a>所出者，<a id="a-w"></a>是天竺梵志名宾伽罗，<a id="a-x"></a>秦言青目之所释也。<a id="a-y"></a>其人虽信解深法，<a id="a-z"></a>而辞不雅中；<a id="a-10"></a>其中乖阙烦重者，<a id="a-11"></a>法师皆裁而裨之，<a id="a-12"></a>于经通之理尽矣，<a id="a-13"></a>文或左右未尽善也！<a id="a-14"></a>百论治外以闲邪，<a id="a-15"></a>斯文袪内以流滞，<a id="a-16"></a>大智释论之渊博，<a id="a-17"></a>十二门观之精诣，<a id="a-18"></a>寻斯四者，<a id="a-19"></a>真若日月入怀无不朗然鉴彻矣！<a id="a-1A"></a>予玩之味之不能释手，<a id="a-1B"></a>遂复忘其鄙拙，<a id="a-1C"></a>托悟怀于一序，<a id="a-1D"></a>并目品义题之于首，<a id="a-1E"></a>岂期能释耶？<a id="a-1F"></a>盖是欣自同之怀耳！</p>
 </body>
</html>