<!doctype html>
<html id="z3IBVR0xr" data-ver="1649">
 <head>
  <meta charset="utf-8">
  <meta author="龙树菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">中论卷第一</h1>
  <h2 id="a2">破因缘品第一</h2>
  <p id="a3">不生亦不灭，<a id="a-4"></a> 不常亦不断，</p>
  <p id="a5">不一亦不异，<a id="a-6"></a> 不来亦不出，</p>
  <p id="a7">能说是因缘，<a id="a-8"></a> 善灭诸戏论，</p>
  <p id="a9">我稽首礼佛，<a id="a-A"></a> 诸说中第一。</p>
  <p id="aB">问曰：<a id="a-C"></a>何故造此论？</p>
  <p id="aD">答曰：<a id="a-E"></a>有人言万物从大自在天生，<a id="a-F"></a>有言从韦纽天生，<a id="a-G"></a>有言从和合生，<a id="a-H"></a>有言从时生，<a id="a-I"></a>有言从世性生，<a id="a-J"></a>有言从变化生，<a id="a-K"></a>有言从自然生，<a id="a-L"></a>有言从微尘生，<a id="a-M"></a>有如是谬堕于无因、<a id="a-N"></a>邪因、<a id="a-O"></a>断常等邪见，<a id="a-P"></a>种种说我、<a id="a-Q"></a>我所，<a id="a-R"></a>不知正法。<a id="a-S"></a>佛欲断如是等诸邪见，<a id="a-T"></a>令知佛法故，<a id="a-U"></a>先于声闻法中说十二因缘，<a id="a-V"></a>又为已习行有大心堪受深法者，<a id="a-W"></a>以大乘法说因缘相，<a id="a-X"></a>所谓一切法不生不灭、<a id="a-Y"></a>不一不异等，<a id="a-Z"></a>毕竟空无所有。<a id="a-a"></a>如般若波罗蜜中说，<a id="a-b"></a>佛告须菩提：<a id="a-c"></a>“菩萨坐道场时，<a id="a-d"></a>观十二因缘，<a id="a-e"></a>如虚空不可尽。<a id="a-f"></a>”</p>
  <p id="ag">佛灭度后，<a id="a-h"></a>后五百岁像法中，<a id="a-i"></a>人根转钝，<a id="a-j"></a>深著诸法，<a id="a-k"></a>求十二因缘、<a id="a-l"></a>五阴、<a id="a-m"></a>十二入、<a id="a-n"></a>十八界等决定相；<a id="a-o"></a>不知佛意，<a id="a-p"></a>但著文字，<a id="a-q"></a>闻大乘法中说毕竟空，<a id="a-r"></a>不知何因缘故空，<a id="a-s"></a>即生疑见：<a id="a-t"></a>“若都毕竟空，<a id="a-u"></a>云何分别有罪福报应等？<a id="a-v"></a>如是则无世谛、<a id="a-w"></a>第一义谛。<a id="a-x"></a>”取是空相而起贪著，<a id="a-y"></a>于毕竟空中生种种过。<a id="a-z"></a>龙树菩萨为是等故，<a id="a-10"></a>造此《中论》。</p>
  <p id="a11">不生亦不灭，<a id="a-12"></a> 不常亦不断，</p>
  <p id="a13">不一亦不异，<a id="a-14"></a> 不来亦不出，</p>
  <p id="a15">能说是因缘，<a id="a-16"></a> 善灭诸戏论，</p>
  <p id="a17">我稽首礼佛，<a id="a-18"></a> 诸说中第一。</p>
  <p id="a19">以此二偈赞佛已，<a id="a-1A"></a>则已略说第一义。</p>
  <p id="a1B">问曰：<a id="a-1C"></a>诸法无量，<a id="a-1D"></a>何故但以此八事破？</p>
  <p id="a1E">答曰：<a id="a-1F"></a>法虽无量，<a id="a-1G"></a>略说八事，<a id="a-1H"></a>则为总破一切法。<a id="a-1I"></a>不生者，<a id="a-1J"></a>诸论师种种说生相，<a id="a-1K"></a>或谓因果一，<a id="a-1L"></a>或谓因果异，<a id="a-1M"></a>或谓因中先有果，<a id="a-1N"></a>或谓因中先无果，<a id="a-1O"></a>或谓自体生，<a id="a-1P"></a>或谓他生，<a id="a-1Q"></a>或谓共生，<a id="a-1R"></a>或谓有生，<a id="a-1S"></a>或谓无生，<a id="a-1T"></a>如是等说生相皆不然，<a id="a-1U"></a>此事后当广说，<a id="a-1V"></a>生相决定不可得故不生；<a id="a-1W"></a>不灭者，<a id="a-1X"></a>若无生，<a id="a-1Y"></a>何得有灭？<a id="a-1Z"></a>以无生无灭故，<a id="a-1a"></a>余六事亦无。</p>
  <p id="a1b">问曰：<a id="a-1c"></a>不生不灭已总破一切法，<a id="a-1d"></a>何故复说六事？</p>
  <p id="a1e">答曰：<a id="a-1f"></a>为成不生不灭义故。<a id="a-1g"></a>有人不受不生不灭，<a id="a-1h"></a>而信不常不断。<a id="a-1i"></a>若深求不常不断，<a id="a-1j"></a>即是不生不灭。<a id="a-1k"></a>何以故？<a id="a-1l"></a>法若实有则不应无，<a id="a-1m"></a>先有今无是即为断，<a id="a-1n"></a>若先有性是则为常，<a id="a-1o"></a>是故说不常不断，<a id="a-1p"></a>即入不生不灭义。</p>
  <p id="a1q">有人虽闻四种破诸法，<a id="a-1r"></a>犹以四门成诸法，<a id="a-1s"></a>是亦不然。<a id="a-1t"></a>若一则无缘，<a id="a-1u"></a>若异则无相续，<a id="a-1v"></a>后当种种破，<a id="a-1w"></a>是故复说不一不异。</p>
  <p id="a1x">有人虽闻六种破诸法，<a id="a-1y"></a>犹以来、<a id="a-1z"></a>出成诸法。<a id="a-20"></a>来者，<a id="a-21"></a>言诸法从自在天、<a id="a-22"></a>世性、<a id="a-23"></a>微尘等来；<a id="a-24"></a>出者，<a id="a-25"></a>还去至本处。</p>
  <p id="a26">复次，<a id="a-27"></a>万物无生。<a id="a-28"></a>何以故？<a id="a-29"></a>世间现见故，<a id="a-2A"></a>世间眼见劫初谷不生。<a id="a-2B"></a>何以故？<a id="a-2C"></a>离劫初谷，<a id="a-2D"></a>今谷不可得。<a id="a-2E"></a>若离劫初谷有今谷者，<a id="a-2F"></a>则应有生；<a id="a-2G"></a>而实不尔，<a id="a-2H"></a>是故不生。</p>
  <p id="a2I">问曰：<a id="a-2J"></a>若不生则应灭。</p>
  <p id="a2K">答曰：<a id="a-2L"></a>不灭。<a id="a-2M"></a>何以故？<a id="a-2N"></a>世间现见故，<a id="a-2O"></a>世间眼见劫初谷不灭。<a id="a-2P"></a>若灭，<a id="a-2Q"></a>今不应有谷；<a id="a-2R"></a>而实有谷，<a id="a-2S"></a>是故不灭。</p>
  <p id="a2T">问曰：<a id="a-2U"></a>若不灭则应常。</p>
  <p id="a2V">答曰：<a id="a-2W"></a>不常。<a id="a-2X"></a>何以故？<a id="a-2Y"></a>世间现见故，<a id="a-2Z"></a>世间眼见万物不常。<a id="a-2a"></a>如谷芽时，<a id="a-2b"></a>种则变坏，<a id="a-2c"></a>是故不常。</p>
  <p id="a2d">问曰：<a id="a-2e"></a>若不常则应断。</p>
  <p id="a2f">答曰：<a id="a-2g"></a>不断。<a id="a-2h"></a>何以故？<a id="a-2i"></a>世间现见故，<a id="a-2j"></a>世间眼见万物不断。<a id="a-2k"></a>如从谷有芽，<a id="a-2l"></a>是故不断；<a id="a-2m"></a>若断，<a id="a-2n"></a>不应相续。</p>
  <p id="a2o">问曰：<a id="a-2p"></a>若尔者，<a id="a-2q"></a>万物是一。</p>
  <p id="a2r">答曰：<a id="a-2s"></a>不一。<a id="a-2t"></a>何以故？<a id="a-2u"></a>世间现见故，<a id="a-2v"></a>世间眼见万物不一；<a id="a-2w"></a>如谷不作芽，<a id="a-2x"></a>芽不作谷。<a id="a-2y"></a>若谷作芽、<a id="a-2z"></a>芽作谷者，<a id="a-30"></a>应是一；<a id="a-31"></a>而实不尔，<a id="a-32"></a>是故不一。</p>
  <p id="a33">问曰：<a id="a-34"></a>若不一则应异。</p>
  <p id="a35">答曰：<a id="a-36"></a>不异。<a id="a-37"></a>何以故？<a id="a-38"></a>世间现见故，<a id="a-39"></a>世间眼见万物不异。<a id="a-3A"></a>若异者，<a id="a-3B"></a>何故分别谷芽、<a id="a-3C"></a>谷茎、<a id="a-3D"></a>谷叶，<a id="a-3E"></a>不说树芽、<a id="a-3F"></a>树茎、<a id="a-3G"></a>树叶？<a id="a-3H"></a>是故不异。</p>
  <p id="a3I">问曰：<a id="a-3J"></a>若不异应有来。</p>
  <p id="a3K">答曰：<a id="a-3L"></a>无来。<a id="a-3M"></a>何以故？<a id="a-3N"></a>世间现见故，<a id="a-3O"></a>世间眼见万物不来；<a id="a-3P"></a>如谷子中芽，<a id="a-3Q"></a>无所从来。<a id="a-3R"></a>若来者，<a id="a-3S"></a>芽应从余处来，<a id="a-3T"></a>如鸟来栖树；<a id="a-3U"></a>而实不尔，<a id="a-3V"></a>是故不来。</p>
  <p id="a3W">问曰：<a id="a-3X"></a>若不来应有出。</p>
  <p id="a3Y">答曰：<a id="a-3Z"></a>不出。<a id="a-3a"></a>何以故？<a id="a-3b"></a>世间现见故，<a id="a-3c"></a>世间眼见万物不出。<a id="a-3d"></a>若有出，<a id="a-3e"></a>应见芽从谷出，<a id="a-3f"></a>如蛇从穴出；<a id="a-3g"></a>而实不尔，<a id="a-3h"></a>是故不出。</p>
  <p id="a3i">问曰：<a id="a-3j"></a>汝虽释不生不灭义，<a id="a-3k"></a>我欲闻造论者所说。</p>
  <p id="a3l">答曰：</p>
  <p id="a3m">诸法不自生，<a id="a-3n"></a> 亦不从他生，</p>
  <p id="a3o">不共不无因，<a id="a-3p"></a> 是故知无生。</p>
  <p id="a3q">不自生者，<a id="a-3r"></a>万物无有从自体生，<a id="a-3s"></a>必待众因缘。<a id="a-3t"></a>复次，<a id="a-3u"></a>若从自体生，<a id="a-3v"></a>则一法有二体：<a id="a-3w"></a>一谓生，<a id="a-3x"></a>二谓生者。<a id="a-3y"></a>若离余因从自体生者，<a id="a-3z"></a>则无因无缘，<a id="a-40"></a>又生更有生生则无穷。<a id="a-41"></a>自无故，<a id="a-42"></a>他亦无。<a id="a-43"></a>何以故？<a id="a-44"></a>有自故有他。<a id="a-45"></a>若不从自生，<a id="a-46"></a>亦不从他生，<a id="a-47"></a>共生则有二过，<a id="a-48"></a>自生、<a id="a-49"></a>他生故。<a id="a-4A"></a>若无因而有万物者，<a id="a-4B"></a>是则为常。<a id="a-4C"></a>是事不然，<a id="a-4D"></a>无因则无果。<a id="a-4E"></a>若无因有果者，<a id="a-4F"></a>布施、<a id="a-4G"></a>持戒等应堕地狱，<a id="a-4H"></a>十恶、<a id="a-4I"></a>五逆应当生天，<a id="a-4J"></a>以无因故。</p>
  <p id="a4K">复次，</p>
  <p id="a4L">如诸法自性，<a id="a-4M"></a> 不在于缘中；</p>
  <p id="a4N">以无自性故，<a id="a-4O"></a> 他性亦复无。</p>
  <p id="a4P">诸法性不在众缘中，<a id="a-4Q"></a>但众缘和合故得名字。<a id="a-4R"></a>自性即是自体，<a id="a-4S"></a>众缘中无自性，<a id="a-4T"></a>自性无故不自生。<a id="a-4U"></a>自性无故，<a id="a-4V"></a>他性亦无。<a id="a-4W"></a>何以故？<a id="a-4X"></a>因自性有他性，<a id="a-4Y"></a>他性于他亦是自性；<a id="a-4Z"></a>若破自性即破他性，<a id="a-4a"></a>是故不应从他性生。<a id="a-4b"></a>若破自性、<a id="a-4c"></a>他性，<a id="a-4d"></a>即破共义。<a id="a-4e"></a>无因则有大过，<a id="a-4f"></a>有因尚可破，<a id="a-4g"></a>何况无因！<a id="a-4h"></a>于四句中生不可得，<a id="a-4i"></a>是故不生。</p>
  <p id="a4j">问曰：<a id="a-4k"></a>阿毗昙人言，<a id="a-4l"></a>诸法从四缘生，<a id="a-4m"></a>云何言不生？<a id="a-4n"></a>何谓四缘？</p>
  <p id="a4o">因缘、<a id="a-4p"></a>次第缘，<a id="a-4q"></a> 缘缘、<a id="a-4r"></a>增上缘，</p>
  <p id="a4s">四缘生诸法，<a id="a-4t"></a> 更无第五缘。</p>
  <p id="a4u">一切所有缘，<a id="a-4v"></a>皆摄在四缘，<a id="a-4w"></a>以是四缘万物得生。<a id="a-4x"></a>因缘，<a id="a-4y"></a>名一切有为法；<a id="a-4z"></a>次第缘，<a id="a-50"></a>除过去、<a id="a-51"></a>现在阿罗汉最后心心数法，<a id="a-52"></a>余过去、<a id="a-53"></a>现在心心数法；<a id="a-54"></a>缘缘、<a id="a-55"></a>增上缘，<a id="a-56"></a>一切法。</p>
  <p id="a57">答曰：</p>
  <p id="a58">果为从缘生，<a id="a-59"></a> 为从非缘生？</p>
  <p id="a5A">是缘为有果，<a id="a-5B"></a> 是缘为无果？</p>
  <p id="a5C">若谓有果，<a id="a-5D"></a>是果为从缘生，<a id="a-5E"></a>为从非缘生？<a id="a-5F"></a>若谓有缘，<a id="a-5G"></a>是缘为有果、<a id="a-5H"></a>为无果？<a id="a-5I"></a>二俱不然。<a id="a-5J"></a>何以故？</p>
  <p id="a5K">因是法生果，<a id="a-5L"></a> 是法名为缘；</p>
  <p id="a5M">若是果未生，<a id="a-5N"></a> 何不名非缘？</p>
  <p id="a5O">诸缘无决定。<a id="a-5P"></a>何以故？<a id="a-5Q"></a>若果未生，<a id="a-5R"></a>是时不名为缘；<a id="a-5S"></a>但眼见从缘生果，<a id="a-5T"></a>故名之为缘。<a id="a-5U"></a>缘成由于果，<a id="a-5V"></a>以果后缘先故。<a id="a-5W"></a>若未有果，<a id="a-5X"></a>何得名为缘？<a id="a-5Y"></a>如瓶以水土和合故有瓶生，<a id="a-5Z"></a>见瓶故知水土等是瓶缘。<a id="a-5a"></a>若瓶未生时，<a id="a-5b"></a>何以不名水土等为非缘？<a id="a-5c"></a>是故果不从缘生，<a id="a-5d"></a>缘尚不生，<a id="a-5e"></a>何况非缘？</p>
  <p id="a5f">复次，</p>
  <p id="a5g">果先于缘中，<a id="a-5h"></a> 有无俱不可，</p>
  <p id="a5i">先无为谁缘？<a id="a-5j"></a> 先有何用缘？</p>
  <p id="a5k">缘中先非有果、<a id="a-5l"></a>非无果。<a id="a-5m"></a>若先有果，<a id="a-5n"></a>不名为缘，<a id="a-5o"></a>果先有故；<a id="a-5p"></a>若先无果，<a id="a-5q"></a>亦不名为缘，<a id="a-5r"></a>不生余物故。</p>
  <p id="a5s">问曰：<a id="a-5t"></a>已总破一切因缘，<a id="a-5u"></a>今欲闻一一破诸缘。</p>
  <p id="a5v">答曰：</p>
  <p id="a5w">若果非有生，<a id="a-5x"></a> 亦复非无生，</p>
  <p id="a5y">亦非有无生，<a id="a-5z"></a> 何得言有缘？</p>
  <p id="a60">若缘能生果，<a id="a-61"></a>应有三种：<a id="a-62"></a>若有、<a id="a-63"></a>若无、<a id="a-64"></a>若有无。<a id="a-65"></a>如先偈中说：<a id="a-66"></a>缘中若先有果，<a id="a-67"></a>不应言生，<a id="a-68"></a>以先有故。<a id="a-69"></a>若先无果，<a id="a-6A"></a>不应言生，<a id="a-6B"></a>以先无故，<a id="a-6C"></a>亦应与非缘同故。<a id="a-6D"></a>有无亦不生者，<a id="a-6E"></a>有无名为半有半无，<a id="a-6F"></a>二俱有过；<a id="a-6G"></a>又有与无相违，<a id="a-6H"></a>无与有相违，<a id="a-6I"></a>何得一法有二相？<a id="a-6J"></a>如是三种求果生相不可得故，<a id="a-6K"></a>云何言有因缘？</p>
  <p id="a6L">次第缘者，</p>
  <p id="a6M">果若未生时，<a id="a-6N"></a> 则不应有灭，</p>
  <p id="a6O">灭法何能缘？<a id="a-6P"></a> 故无次第缘。</p>
  <p id="a6Q">诸心心数法，<a id="a-6R"></a>于三世中次第生。<a id="a-6S"></a>现在心数法灭，<a id="a-6T"></a>与未来作次第缘；<a id="a-6U"></a>未来法未生，<a id="a-6V"></a>与谁作次第缘？<a id="a-6W"></a>若未来法已有即是生，<a id="a-6X"></a>何用次第缘？<a id="a-6Y"></a>现在心心数法无有住时，<a id="a-6Z"></a>若不住，<a id="a-6a"></a>何能为次第缘？<a id="a-6b"></a>若有住，<a id="a-6c"></a>则非有为法。<a id="a-6d"></a>何以故？<a id="a-6e"></a>一切有为法常有灭相故。<a id="a-6f"></a>若灭已，<a id="a-6g"></a>则不能与作次第缘。<a id="a-6h"></a>若言灭法犹有则是常，<a id="a-6i"></a>若常则无罪福等。<a id="a-6j"></a>若谓灭时能与作次第缘，<a id="a-6k"></a>灭时半灭半未灭，<a id="a-6l"></a>更无第三法名为灭时。<a id="a-6m"></a>又佛说：<a id="a-6n"></a>“一切有为法念念灭，<a id="a-6o"></a>无一念时住。<a id="a-6p"></a>”云何言现在法有欲灭、<a id="a-6q"></a>未欲灭？<a id="a-6r"></a>汝谓一念中无是欲灭、<a id="a-6s"></a>未欲灭，<a id="a-6t"></a>则破自法汝阿毗昙说：<a id="a-6u"></a>“有灭法，<a id="a-6v"></a>有不灭法；<a id="a-6w"></a>有欲灭法，<a id="a-6x"></a>有不欲灭法。<a id="a-6y"></a>欲灭法者，<a id="a-6z"></a>现在法将欲灭；<a id="a-70"></a>未欲灭者，<a id="a-71"></a>除现在将欲灭法，<a id="a-72"></a>余现在法及过去、<a id="a-73"></a>未来无为法，<a id="a-74"></a>是名不欲灭法。<a id="a-75"></a>”是故无次第缘。</p>
  <p id="a76">缘缘者，</p>
  <p id="a77">如诸佛所说，<a id="a-78"></a> 真实微妙法，</p>
  <p id="a79">于此无缘法，<a id="a-7A"></a> 云何有缘缘？</p>
  <p id="a7B">佛说大乘诸法，<a id="a-7C"></a>若有色无色、<a id="a-7D"></a>有形无形、<a id="a-7E"></a>有漏无漏、<a id="a-7F"></a>有为无为等诸法相入于法性，<a id="a-7G"></a>一切皆空无相无缘，<a id="a-7H"></a>譬如众流入海同为一味，<a id="a-7I"></a>实法可信；<a id="a-7J"></a>随宜所说，<a id="a-7K"></a>不可为实。<a id="a-7L"></a>是故无缘缘。</p>
  <p id="a7M">增上缘者，</p>
  <p id="a7N">诸法无自性，<a id="a-7O"></a> 故无有有相；</p>
  <p id="a7P">说有是事故，<a id="a-7Q"></a> 是事有不然。</p>
  <p id="a7R">经说十二因缘，<a id="a-7S"></a>是事有故是事有，<a id="a-7T"></a>此则不然。<a id="a-7U"></a>何以故？<a id="a-7V"></a>诸法从众缘生故自无定性，<a id="a-7W"></a>自无定性故无有有相，<a id="a-7X"></a>有相无故，<a id="a-7Y"></a>何得言是事有故是事有？<a id="a-7Z"></a>是故无增上缘，<a id="a-7a"></a>佛随凡夫分别有无故说。</p>
  <p id="a7b">复次，</p>
  <p id="a7c">略广因缘中，<a id="a-7d"></a> 求果不可得；</p>
  <p id="a7e">因缘中若无，<a id="a-7f"></a> 云何从缘出？</p>
  <p id="a7g">略者，<a id="a-7h"></a>于和合因缘中无果；<a id="a-7i"></a>广者，<a id="a-7j"></a>于一一缘中亦无果。<a id="a-7k"></a>若略广因缘中无果，<a id="a-7l"></a>云何言果从因缘出？</p>
  <p id="a7m">复次，</p>
  <p id="a7n">若谓缘无果，<a id="a-7o"></a> 而从缘中出，</p>
  <p id="a7p">是果何不从，<a id="a-7q"></a> 非缘中而出？</p>
  <p id="a7r">若因缘中求果不可得，<a id="a-7s"></a>何故不从非缘出？<a id="a-7t"></a>如泥中无瓶，<a id="a-7u"></a>何故不从乳中出？</p>
  <p id="a7v">复次，</p>
  <p id="a7w">若果从缘生，<a id="a-7x"></a> 是缘无自性；</p>
  <p id="a7y">从无自性生，<a id="a-7z"></a> 何得从缘生？</p>
  <p id="a80">果不从缘生，<a id="a-81"></a> 不从非缘生；</p>
  <p id="a82">以果无有故，<a id="a-83"></a> 缘、<a id="a-84"></a>非缘亦无。</p>
  <p id="a85">果从众缘生，<a id="a-86"></a>是缘无自性；<a id="a-87"></a>若无自性则无法，<a id="a-88"></a>无法何能生？<a id="a-89"></a>是故果不从缘生。</p>
  <p id="a8A">不从非缘生者，<a id="a-8B"></a>破缘故说非缘，<a id="a-8C"></a>实无非缘法，<a id="a-8D"></a>是故不从非缘生。</p>
  <p id="a8E">若不从二生，<a id="a-8F"></a>是则无果；<a id="a-8G"></a>无果故，<a id="a-8H"></a>缘、<a id="a-8I"></a>非缘亦无。</p>
  <p data-pb></p>
  <h2 id="a8J">破去来品第二</h2>
  <p id="a8K">问曰：<a id="a-8L"></a>世间眼见三时有作，<a id="a-8M"></a>已去、<a id="a-8N"></a>未去、<a id="a-8O"></a>去时；<a id="a-8P"></a>以有作故，<a id="a-8Q"></a>当知有诸法。</p>
  <p id="a8R">答曰：</p>
  <p id="a8S">已去无有去，<a id="a-8T"></a> 未去亦无去，</p>
  <p id="a8U">离已去、<a id="a-8V"></a>未去，<a id="a-8W"></a> 去时亦无去。</p>
  <p id="a8X">已去无有去，<a id="a-8Y"></a>已去故。<a id="a-8Z"></a>若离去有去业，<a id="a-8a"></a>是事不然。<a id="a-8b"></a>未去亦无去，<a id="a-8c"></a>未有去法故。<a id="a-8d"></a>去时名半去半未去，<a id="a-8e"></a>不离已去、<a id="a-8f"></a>未去故。</p>
  <p id="a8g">问曰：</p>
  <p id="a8h">动处则有去，<a id="a-8i"></a> 此中有去时，</p>
  <p id="a8j">非已去、<a id="a-8k"></a>未去，<a id="a-8l"></a> 是故去时去。</p>
  <p id="a8m">随有作业处，<a id="a-8n"></a>是中应有去。<a id="a-8o"></a>眼见去时中有作业，<a id="a-8p"></a>已去中作业已灭，<a id="a-8q"></a>未去中未有作业，<a id="a-8r"></a>是故当知去时有去。</p>
  <p id="a8s">答曰：</p>
  <p id="a8t">云何于去时，<a id="a-8u"></a> 而当有去法？</p>
  <p id="a8v">若离于去法，<a id="a-8w"></a> 去时不可得。</p>
  <p id="a8x">去时有去，<a id="a-8y"></a>是事不然。<a id="a-8z"></a>何以故？<a id="a-90"></a>离去法，<a id="a-91"></a>去时不可得。<a id="a-92"></a>若离去法有去时者，<a id="a-93"></a>应去时中有去，<a id="a-94"></a>如器中有果。</p>
  <p id="a95">复次，</p>
  <p id="a96">若言去时去，<a id="a-97"></a> 是人则有咎；</p>
  <p id="a98">离去有去时，<a id="a-99"></a> 去时独去故。</p>
  <p id="a9A">若谓已去、<a id="a-9B"></a>未去中无去，<a id="a-9C"></a>去时实有去者，<a id="a-9D"></a>是人则有咎。<a id="a-9E"></a>若离去法有去时，<a id="a-9F"></a>则不相因待。<a id="a-9G"></a>何以故？<a id="a-9H"></a>若说去时有去，<a id="a-9I"></a>是则为二；<a id="a-9J"></a>而实不尔，<a id="a-9K"></a>是故不得言离去有去时。</p>
  <p id="a9L">复次，</p>
  <p id="a9M">若去时有去，<a id="a-9N"></a> 则有二种去，</p>
  <p id="a9O">一谓为去时，<a id="a-9P"></a> 二谓去时去。</p>
  <p id="a9Q">若谓去时有去，<a id="a-9R"></a>是则有过，<a id="a-9S"></a>所谓有二去：<a id="a-9T"></a>一者、<a id="a-9U"></a>因去有去时，<a id="a-9V"></a>二者、<a id="a-9W"></a>去时中有去。</p>
  <p id="a9X">问曰：<a id="a-9Y"></a>若有二去，<a id="a-9Z"></a>有何咎？</p>
  <p id="a9a">答曰：</p>
  <p id="a9b">若有二去法，<a id="a-9c"></a> 则有二去者；</p>
  <p id="a9d">以离于去者，<a id="a-9e"></a> 去法不可得。</p>
  <p id="a9f">若有二去法，<a id="a-9g"></a>则有二去者。<a id="a-9h"></a>何以故？<a id="a-9i"></a>因去法有去者故，<a id="a-9j"></a>一人有二去；<a id="a-9k"></a>二去者，<a id="a-9l"></a>此则不然，<a id="a-9m"></a>是故去时亦无去。</p>
  <p id="a9n">问曰：<a id="a-9o"></a>离去者，<a id="a-9p"></a>无去法可尔，<a id="a-9q"></a>今三时中定有去者。</p>
  <p id="a9r">答曰：</p>
  <p id="a9s">若离于去者，<a id="a-9t"></a> 去法不可得；</p>
  <p id="a9u">以无去法故，<a id="a-9v"></a> 何得有去者？</p>
  <p id="a9w">若离于去者，<a id="a-9x"></a>则去法不可得，<a id="a-9y"></a>今云何于无去法中，<a id="a-9z"></a>言三时定有去者？</p>
  <p id="aA0">复次，</p>
  <p id="aA1">去者则不去，<a id="a-A2"></a> 不去者不去，</p>
  <p id="aA3">离去、<a id="a-A4"></a>不去者，<a id="a-A5"></a> 无第三去者。</p>
  <p id="aA6">无有去者。<a id="a-A7"></a>何以故？<a id="a-A8"></a>若有去者，<a id="a-A9"></a>则有二种：<a id="a-AA"></a>若去者，<a id="a-AB"></a>若不去者。<a id="a-AC"></a>离是二，<a id="a-AD"></a>无第三。</p>
  <p id="aAE">问曰：<a id="a-AF"></a>若去者去，<a id="a-AG"></a>有何咎？</p>
  <p id="aAH">答曰：</p>
  <p id="aAI">若言去者去，<a id="a-AJ"></a> 云何有此义？</p>
  <p id="aAK">若离于去法，<a id="a-AL"></a> 去者不可得。</p>
  <p id="aAM">若谓定有去者用去法，<a id="a-AN"></a>是事不然。<a id="a-AO"></a>何以故？<a id="a-AP"></a>离去法，<a id="a-AQ"></a>去者不可得故。<a id="a-AR"></a>若离去者定有去法，<a id="a-AS"></a>则去者能用去法，<a id="a-AT"></a>而实不尔。</p>
  <p id="aAU">复次，</p>
  <p id="aAV">若去者有去，<a id="a-AW"></a> 则有二种去：</p>
  <p id="aAX">一谓去者去，<a id="a-AY"></a> 二谓去法去。</p>
  <p id="aAZ">若言去者用去法，<a id="a-Aa"></a>则有二过，<a id="a-Ab"></a>于一去者中而有二去：<a id="a-Ac"></a>一以去法成去者，<a id="a-Ad"></a>二以去者成去法。<a id="a-Ae"></a>去者成已然后用去法，<a id="a-Af"></a>是事不然。<a id="a-Ag"></a>是故先三时中，<a id="a-Ah"></a>谓定有去者用去法，<a id="a-Ai"></a>是事不然。</p>
  <p id="aAj">复次，</p>
  <p id="aAk">若谓去者去，<a id="a-Al"></a> 是人则有咎，</p>
  <p id="aAm">离去有去者，<a id="a-An"></a> 说去者有去。</p>
  <p id="aAo">若人说去者能用去法，<a id="a-Ap"></a>是人则有咎，<a id="a-Aq"></a>离去法有去者。<a id="a-Ar"></a>何以故？<a id="a-As"></a>说去者用去法，<a id="a-At"></a>是为先有去者，<a id="a-Au"></a>后有去法，<a id="a-Av"></a>是事不尔。</p>
  <p id="aAw">复次，<a id="a-Ax"></a>若决定有去、<a id="a-Ay"></a>有去者，<a id="a-Az"></a>应有初发，<a id="a-B0"></a>而于三时求发不可得。<a id="a-B1"></a>何以故？</p>
  <p id="aB2">已去中无发，<a id="a-B3"></a> 未去中无发，</p>
  <p id="aB4">去时中无发，<a id="a-B5"></a> 何处当有发？</p>
  <p id="aB6">何故三时中无发？</p>
  <p id="aB7">未发无去时，<a id="a-B8"></a> 亦无有已去，</p>
  <p id="aB9">是二应有发，<a id="a-BA"></a> 未去何有发？</p>
  <p id="aBB">无去无未去，<a id="a-BC"></a> 亦复无去时，</p>
  <p id="aBD">一切无有发，<a id="a-BE"></a> 何故而分别？</p>
  <p id="aBF">若人未发则无去时，<a id="a-BG"></a>亦无已去。<a id="a-BH"></a>若有发当在二处，<a id="a-BI"></a>去时、<a id="a-BJ"></a>已去中，<a id="a-BK"></a>二俱不然。<a id="a-BL"></a>未去时未有发故，<a id="a-BM"></a>未去中何有发？<a id="a-BN"></a>发无故无去，<a id="a-BO"></a>无去故无去者，<a id="a-BP"></a>何得有已去、<a id="a-BQ"></a>未去、<a id="a-BR"></a>去时？</p>
  <p id="aBS">问曰：<a id="a-BT"></a>若无去、<a id="a-BU"></a>无去者，<a id="a-BV"></a>应有住、<a id="a-BW"></a>住者。</p>
  <p id="aBX">答曰：</p>
  <p id="aBY">去者则不住，<a id="a-BZ"></a> 不去者不住，</p>
  <p id="aBa">离去、<a id="a-Bb"></a>不去者，<a id="a-Bc"></a> 何有第三住？</p>
  <p id="aBd">若有住、<a id="a-Be"></a>有住者，<a id="a-Bf"></a>应去者住，<a id="a-Bg"></a>若不去者住。<a id="a-Bh"></a>若离此二，<a id="a-Bi"></a>应有第三住，<a id="a-Bj"></a>是事不然。<a id="a-Bk"></a>去者不住，<a id="a-Bl"></a>去未息故，<a id="a-Bm"></a>与去相违名为住。<a id="a-Bn"></a>不去者亦不住。<a id="a-Bo"></a>何以故？<a id="a-Bp"></a>因去法灭故有住，<a id="a-Bq"></a>无去则无住。<a id="a-Br"></a>离去者、<a id="a-Bs"></a>不去者，<a id="a-Bt"></a>更无第三住者。<a id="a-Bu"></a>若有第三住者，<a id="a-Bv"></a>即在去者、<a id="a-Bw"></a>不去者中。<a id="a-Bx"></a>以是故，<a id="a-By"></a>不得言去者住。</p>
  <p id="aBz">复次，</p>
  <p id="aC0">去者若当住，<a id="a-C1"></a> 云何有此义？</p>
  <p id="aC2">若当离于去，<a id="a-C3"></a> 去者不可得。</p>
  <p id="aC4">汝谓去者住，<a id="a-C5"></a>是事不然。<a id="a-C6"></a>何以故？<a id="a-C7"></a>离去法，<a id="a-C8"></a>去者不可得。<a id="a-C9"></a>若去者在去相，<a id="a-CA"></a>云何当有住？<a id="a-CB"></a>去住相违故。</p>
  <p id="aCC">复次，</p>
  <p id="aCD">去、<a id="a-CE"></a>未去无住，<a id="a-CF"></a> 去时亦无住，</p>
  <p id="aCG">所有行、<a id="a-CH"></a>止法，<a id="a-CI"></a> 皆同于去义。</p>
  <p id="aCJ">若谓去者住，<a id="a-CK"></a>是人应在去时、<a id="a-CL"></a>已去、<a id="a-CM"></a>未去中住。<a id="a-CN"></a>三处皆无住，<a id="a-CO"></a>是故汝言去者有住，<a id="a-CP"></a>是则不然。<a id="a-CQ"></a>如破去、<a id="a-CR"></a>住法，<a id="a-CS"></a>行、<a id="a-CT"></a>止亦如是。<a id="a-CU"></a>行者，<a id="a-CV"></a>如从谷子相续至芽茎叶等。<a id="a-CW"></a>止者，<a id="a-CX"></a>谷子灭故芽茎叶灭。<a id="a-CY"></a>相续故名行，<a id="a-CZ"></a>断故名止。<a id="a-Ca"></a>又如无明缘诸行乃至老死是名行，<a id="a-Cb"></a>无明灭故诸行等灭是名止。</p>
  <p id="aCc">问曰：<a id="a-Cd"></a>汝虽种种门破去、<a id="a-Ce"></a>去者、<a id="a-Cf"></a>住、<a id="a-Cg"></a>住者，<a id="a-Ch"></a>而眼见有去、<a id="a-Ci"></a>住。</p>
  <p id="aCj">答曰：<a id="a-Ck"></a>肉眼所见不可信。<a id="a-Cl"></a>若实有去、<a id="a-Cm"></a>去者，<a id="a-Cn"></a>为以一法成，<a id="a-Co"></a>为以二法成？<a id="a-Cp"></a>二俱有过。<a id="a-Cq"></a>何以故？</p>
  <p id="aCr">去法即去者，<a id="a-Cs"></a> 是事则不然；</p>
  <p id="aCt">去法异去者，<a id="a-Cu"></a> 是事亦不然。</p>
  <p id="aCv">若去法、<a id="a-Cw"></a>去者一，<a id="a-Cx"></a>是则不然，<a id="a-Cy"></a>异亦不然。</p>
  <p id="aCz">问曰：<a id="a-D0"></a>一、<a id="a-D1"></a>异有何过？</p>
  <p id="aD2">答曰：</p>
  <p id="aD3">若谓于去法，<a id="a-D4"></a> 即为是去者，</p>
  <p id="aD5">作者及作业，<a id="a-D6"></a> 是事则为一。</p>
  <p id="aD7">若谓于去法，<a id="a-D8"></a> 有异于去者，</p>
  <p id="aD9">离去者有去，<a id="a-DA"></a> 离去有去者，</p>
  <p id="aDB">如是二俱有过。<a id="a-DC"></a>何以故？<a id="a-DD"></a>若去法即是去者，<a id="a-DE"></a>是则错乱破于因缘。<a id="a-DF"></a>因去有去者，<a id="a-DG"></a>因去者有去。<a id="a-DH"></a>又去名为法，<a id="a-DI"></a>去者名为人；<a id="a-DJ"></a>人常，<a id="a-DK"></a>法无常。<a id="a-DL"></a>若一者，<a id="a-DM"></a>则二俱应常、<a id="a-DN"></a>二俱应无常，<a id="a-DO"></a>一中有如是等过。<a id="a-DP"></a>若异者则相违，<a id="a-DQ"></a>未有去法应有去者，<a id="a-DR"></a>未有去者应有去法，<a id="a-DS"></a>不相因待，<a id="a-DT"></a>一法灭应一法在，<a id="a-DU"></a>异中有如是等过。</p>
  <p id="aDV">复次，</p>
  <p id="aDW">去、<a id="a-DX"></a>去者是二，<a id="a-DY"></a> 若一、<a id="a-DZ"></a>异法成，</p>
  <p id="aDa">二门俱不成，<a id="a-Db"></a> 云何当有成？</p>
  <p id="aDc">若去者、<a id="a-Dd"></a>去法有，<a id="a-De"></a>若以一法成，<a id="a-Df"></a>若以异法成，<a id="a-Dg"></a>二俱不可得。<a id="a-Dh"></a>先已说无第三法成，<a id="a-Di"></a>若谓有成，<a id="a-Dj"></a>应说因缘无去、<a id="a-Dk"></a>无去者。</p>
  <p id="aDl">今当更说，</p>
  <p id="aDm">因去知去者，<a id="a-Dn"></a> 不能用是去，</p>
  <p id="aDo">先无有去法，<a id="a-Dp"></a> 故无去者去。</p>
  <p id="aDq">随以何去法知去者，<a id="a-Dr"></a>是去者不能用是去法。<a id="a-Ds"></a>何以故？<a id="a-Dt"></a>是去、<a id="a-Du"></a>去法未有时，<a id="a-Dv"></a>无有去者，<a id="a-Dw"></a>亦无去时、<a id="a-Dx"></a>已去、<a id="a-Dy"></a>未去。<a id="a-Dz"></a>如先有人，<a id="a-E0"></a>有城邑得有所起；<a id="a-E1"></a>去法、<a id="a-E2"></a>去者则不然，<a id="a-E3"></a>去者因去法成，<a id="a-E4"></a>去法因去者成故。</p>
  <p id="aE5">复次，</p>
  <p id="aE6">因去知去者，<a id="a-E7"></a> 不能用异去，</p>
  <p id="aE8">于一去者中，<a id="a-E9"></a> 不得二去故。</p>
  <p id="aEA">随以何去法知去者，<a id="a-EB"></a>是去者不能用异去法。<a id="a-EC"></a>何以故？<a id="a-ED"></a>一去者中，<a id="a-EE"></a>二去法不可得故。</p>
  <p id="aEF">复次，</p>
  <p id="aEG">决定有去者，<a id="a-EH"></a> 不能用三去；</p>
  <p id="aEI">不决定去者，<a id="a-EJ"></a> 亦不用三去；</p>
  <p id="aEK">去法定不定，<a id="a-EL"></a> 去者不用三；</p>
  <p id="aEM">是故去、<a id="a-EN"></a>去者，<a id="a-EO"></a> 所去处皆无。</p>
  <p id="aEP">决定者，<a id="a-EQ"></a>名实有，<a id="a-ER"></a>不因去法生。<a id="a-ES"></a>去法名身动，<a id="a-ET"></a>三名未去、<a id="a-EU"></a>已去、<a id="a-EV"></a>去时。</p>
  <p id="aEW">若决定有去者，<a id="a-EX"></a>离去法应有去，<a id="a-EY"></a>不应有住，<a id="a-EZ"></a>是故说决定有去者不能用三去。<a id="a-Ea"></a>若去者不决定，<a id="a-Eb"></a>不决定名本实无，<a id="a-Ec"></a>以因去法得名去者，<a id="a-Ed"></a>以无去法故不能用三去。<a id="a-Ee"></a>因去法故有去者，<a id="a-Ef"></a>若先无去法则无去者，<a id="a-Eg"></a>云何言不决定去者用三去？</p>
  <p id="aEh">如去者，<a id="a-Ei"></a>去法亦如是。<a id="a-Ej"></a>若先离去者，<a id="a-Ek"></a>决定有去法，<a id="a-El"></a>则不因去者有去法，<a id="a-Em"></a>是故去者不能用三去法。<a id="a-En"></a>若决定无去法，<a id="a-Eo"></a>去者何所用？</p>
  <p id="aEp">如是思惟观察，<a id="a-Eq"></a>去法、<a id="a-Er"></a>去者、<a id="a-Es"></a>所去处，<a id="a-Et"></a>是法皆相因待。<a id="a-Eu"></a>因去法有去者，<a id="a-Ev"></a>因去者有去法，<a id="a-Ew"></a>因是二法则有可去处，<a id="a-Ex"></a>不得言定有，<a id="a-Ey"></a>不得言定无。<a id="a-Ez"></a>是故决定知，<a id="a-F0"></a>三法虚妄，<a id="a-F1"></a>空无所有，<a id="a-F2"></a>但有假名，<a id="a-F3"></a>如幻如化。</p>
  <p data-pb></p>
  <h2 id="aF4">破六情品第三</h2>
  <p id="aF5">问曰：<a id="a-F6"></a>经中说有六情，<a id="a-F7"></a>所谓，</p>
  <p id="aF8">眼耳及鼻舌，<a id="a-F9"></a> 身意等六情，</p>
  <p id="aFA">此眼等六情，<a id="a-FB"></a> 行色等六尘。</p>
  <p id="aFC">此中眼为内情，<a id="a-FD"></a>色为外尘，<a id="a-FE"></a>眼能见色；<a id="a-FF"></a>乃至意为内情，<a id="a-FG"></a>法为外尘，<a id="a-FH"></a>意能知法。</p>
  <p id="aFI">答曰：<a id="a-FJ"></a>无也。<a id="a-FK"></a>何以故？</p>
  <p id="aFL">是眼则不能，<a id="a-FM"></a> 自见其己体；</p>
  <p id="aFN">若不能自见，<a id="a-FO"></a> 云何见余物？</p>
  <p id="aFP">是眼不能见自体。<a id="a-FQ"></a>何以故？<a id="a-FR"></a>如灯能自照，<a id="a-FS"></a>亦能照他；<a id="a-FT"></a>眼若是见相，<a id="a-FU"></a>亦应自见，<a id="a-FV"></a>亦应见他，<a id="a-FW"></a>而实不尔。<a id="a-FX"></a>是故偈中说：<a id="a-FY"></a>若眼不自见，<a id="a-FZ"></a>何能见余物？</p>
  <p id="aFa">问曰：<a id="a-Fb"></a>眼虽不能自见，<a id="a-Fc"></a>而能见他；<a id="a-Fd"></a>如火能烧他，<a id="a-Fe"></a>不能自烧。</p>
  <p id="aFf">答曰：</p>
  <p id="aFg">火喻则不能，<a id="a-Fh"></a> 成于眼见法；</p>
  <p id="aFi">去、<a id="a-Fj"></a>未去、<a id="a-Fk"></a>去时，<a id="a-Fl"></a> 已总答是事。</p>
  <p id="aFm">汝虽作火喻，<a id="a-Fn"></a>不能成眼见法，<a id="a-Fo"></a>是事去来品中已答。<a id="a-Fp"></a>如已去中无去，<a id="a-Fq"></a>未去中无去，<a id="a-Fr"></a>去时中无去。<a id="a-Fs"></a>如是已烧、<a id="a-Ft"></a>未烧、<a id="a-Fu"></a>烧时俱无有烧，<a id="a-Fv"></a>如是已见、<a id="a-Fw"></a>未见、<a id="a-Fx"></a>见时俱无见相。</p>
  <p id="aFy">复次，</p>
  <p id="aFz">见若未见时，<a id="a-G0"></a> 则不名为见；</p>
  <p id="aG1">而言见能见，<a id="a-G2"></a> 是事则不然。</p>
  <p id="aG3">眼未对色，<a id="a-G4"></a>则不能见，<a id="a-G5"></a>尔时不名为见，<a id="a-G6"></a>因对色名为见。<a id="a-G7"></a>是故偈中说：<a id="a-G8"></a>未见时无见，<a id="a-G9"></a>云何以见能见？</p>
  <p id="aGA">复次，<a id="a-GB"></a>二处俱无见法，</p>
  <p id="aGC">见不能有见，<a id="a-GD"></a> 非见亦不见；</p>
  <p id="aGE">若已破于见，<a id="a-GF"></a> 则为破见者。</p>
  <p id="aGG">见不能见，<a id="a-GH"></a>先已说过故。<a id="a-GI"></a>非见亦不见，<a id="a-GJ"></a>无见相故；<a id="a-GK"></a>若无见相，<a id="a-GL"></a>云何能见？<a id="a-GM"></a>见法无故，<a id="a-GN"></a>见者亦无。<a id="a-GO"></a>何以故？<a id="a-GP"></a>若离见有见者，<a id="a-GQ"></a>无眼者亦应以余情见。<a id="a-GR"></a>若以见见，<a id="a-GS"></a>则见中有见相。<a id="a-GT"></a>见者无见相，<a id="a-GU"></a>是故偈中说：<a id="a-GV"></a>若已破于见，<a id="a-GW"></a>则为破见者。</p>
  <p id="aGX">复次，</p>
  <p id="aGY">离见不离见，<a id="a-GZ"></a> 见者不可得；</p>
  <p id="aGa">以无见者故，<a id="a-Gb"></a> 何有见可见？</p>
  <p id="aGc">若有见，<a id="a-Gd"></a>见者则不成；<a id="a-Ge"></a>若无见，<a id="a-Gf"></a>见者亦不成。<a id="a-Gg"></a>见者无故，<a id="a-Gh"></a>云何有见可见？<a id="a-Gi"></a>若无见者，<a id="a-Gj"></a>谁能用见法分别外色？<a id="a-Gk"></a>是故偈中说：<a id="a-Gl"></a>以无见者故，<a id="a-Gm"></a>何有见可见？</p>
  <p id="aGn">复次，</p>
  <p id="aGo">见可见无故，<a id="a-Gp"></a> 识等四法无；</p>
  <p id="aGq">四取等诸缘，<a id="a-Gr"></a> 云何当得有？</p>
  <p id="aGs">见可见法无故，<a id="a-Gt"></a>识、<a id="a-Gu"></a>触、<a id="a-Gv"></a>受、<a id="a-Gw"></a>爱四法皆无；<a id="a-Gx"></a>以无爱故，<a id="a-Gy"></a>四取等十二因缘分亦无。</p>
  <p id="aGz">复次，</p>
  <p id="aH0">耳鼻舌身意，<a id="a-H1"></a> 声及闻者等，</p>
  <p id="aH2">当知如是义，<a id="a-H3"></a> 皆同于上说。</p>
  <p id="aH4">如见可见法空，<a id="a-H5"></a>属众缘故无决定；<a id="a-H6"></a>余耳等五情、<a id="a-H7"></a>声等五尘，<a id="a-H8"></a>当知亦同见可见法，<a id="a-H9"></a>义同故不别说。</p>
  <p data-pb></p>
  <h2 id="aHA">破五阴品第四</h2>
  <p id="aHB">问曰：<a id="a-HC"></a>经说有五阴，<a id="a-HD"></a>是事云何？</p>
  <p id="aHE">答曰：</p>
  <p id="aHF">若离于色因，<a id="a-HG"></a> 色则不可得；</p>
  <p id="aHH">若当离于色，<a id="a-HI"></a> 色因不可得。</p>
  <p id="aHJ">色因者，<a id="a-HK"></a>如布因缕，<a id="a-HL"></a>除缕则无布，<a id="a-HM"></a>除布则无缕。<a id="a-HN"></a>布如色，<a id="a-HO"></a>缕如因。</p>
  <p id="aHP">问曰：<a id="a-HQ"></a>若离色因有色，<a id="a-HR"></a>有何过？</p>
  <p id="aHS">答曰：</p>
  <p id="aHT">离色因有色，<a id="a-HU"></a> 是色则无因；</p>
  <p id="aHV">无因而有法，<a id="a-HW"></a> 是事则不然。</p>
  <p id="aHX">如离缕有布，<a id="a-HY"></a>布则无因；<a id="a-HZ"></a>无因而有法，<a id="a-Ha"></a>世间所无有。</p>
  <p id="aHb">问曰：<a id="a-Hc"></a>佛法、<a id="a-Hd"></a>外道法、<a id="a-He"></a>世间法中皆有无因法：<a id="a-Hf"></a>佛法有三无为，<a id="a-Hg"></a>无为常故无因；<a id="a-Hh"></a>外道法中，<a id="a-Hi"></a>虚空、<a id="a-Hj"></a>时、<a id="a-Hk"></a>方、<a id="a-Hl"></a>神、<a id="a-Hm"></a>微尘、<a id="a-Hn"></a>涅槃等；<a id="a-Ho"></a>世间法，<a id="a-Hp"></a>虚空、<a id="a-Hq"></a>时、<a id="a-Hr"></a>方等。<a id="a-Hs"></a>是三法无处不有，<a id="a-Ht"></a>故名为常，<a id="a-Hu"></a>常故无因。<a id="a-Hv"></a>汝何以说无因法世间所无？</p>
  <p id="aHw">答曰：<a id="a-Hx"></a>此无因法但有言说，<a id="a-Hy"></a>思惟分别则皆无。<a id="a-Hz"></a>若法从因缘有，<a id="a-I0"></a>不应言无因。<a id="a-I1"></a>若无因缘，<a id="a-I2"></a>则如我说。</p>
  <p id="aI3">问曰：<a id="a-I4"></a>有二种因：<a id="a-I5"></a>一者、<a id="a-I6"></a>作因，<a id="a-I7"></a>二者、<a id="a-I8"></a>言说因。<a id="a-I9"></a>是无因法无作因，<a id="a-IA"></a>但有言说因，<a id="a-IB"></a>令人知故。</p>
  <p id="aIC">答曰：<a id="a-ID"></a>虽有言说因，<a id="a-IE"></a>是事不然。<a id="a-IF"></a>虚空如六种中破，<a id="a-IG"></a>余事后当破。<a id="a-IH"></a>复次，<a id="a-II"></a>现事尚皆可破，<a id="a-IJ"></a>何况微尘等不可见法！<a id="a-IK"></a>是故说无因法，<a id="a-IL"></a>世间所无。</p>
  <p id="aIM">问曰：<a id="a-IN"></a>若离色有色因，<a id="a-IO"></a>有何过？</p>
  <p id="aIP">答曰：</p>
  <p id="aIQ">若离色有因，<a id="a-IR"></a> 则是无果因；</p>
  <p id="aIS">若言无果因，<a id="a-IT"></a> 则无有是处。</p>
  <p id="aIU">若除色果，<a id="a-IV"></a>但有色因者，<a id="a-IW"></a>即是无果因。</p>
  <p id="aIX">问曰：<a id="a-IY"></a>若无果有因，<a id="a-IZ"></a>有何咎？</p>
  <p id="aIa">答曰：<a id="a-Ib"></a>无果有因，<a id="a-Ic"></a>世间所无。<a id="a-Id"></a>何以故？<a id="a-Ie"></a>以果故名为因，<a id="a-If"></a>若无果，<a id="a-Ig"></a>云何名因？<a id="a-Ih"></a>复次，<a id="a-Ii"></a>若因中无果者，<a id="a-Ij"></a>物何以不从非因生？<a id="a-Ik"></a>是事如破因缘品中说，<a id="a-Il"></a>是故无有无果因。</p>
  <p id="aIm">复次，</p>
  <p id="aIn">若已有色者，<a id="a-Io"></a> 则不用色因；</p>
  <p id="aIp">若无有色者，<a id="a-Iq"></a> 亦不用色因。</p>
  <p id="aIr">二处有色因则不然。<a id="a-Is"></a>若先因中有色，<a id="a-It"></a>不名为色因；<a id="a-Iu"></a>若先因中无色，<a id="a-Iv"></a>亦不名为色因。</p>
  <p id="aIw">问曰：<a id="a-Ix"></a>若二处俱不然，<a id="a-Iy"></a>但有无因色，<a id="a-Iz"></a>有何咎？</p>
  <p id="aJ0">答曰：</p>
  <p id="aJ1">无因而有色，<a id="a-J2"></a> 是事终不然；</p>
  <p id="aJ3">是故有智者，<a id="a-J4"></a> 不应分别色。</p>
  <p id="aJ5">若因中有果、<a id="a-J6"></a>因中无果，<a id="a-J7"></a>此事尚不可，<a id="a-J8"></a>何况无因有色？<a id="a-J9"></a>是故言无因而有色，<a id="a-JA"></a>是事终不然。<a id="a-JB"></a>是故有智者，<a id="a-JC"></a>不应分别色；<a id="a-JD"></a>分别名凡夫，<a id="a-JE"></a>以无明爱染贪著色，<a id="a-JF"></a>然后以邪见生分别戏论说因中有果无果等。<a id="a-JG"></a>今此中求色不可得，<a id="a-JH"></a>是故不应分别。</p>
  <p id="aJI">复次，</p>
  <p id="aJJ">若果似于因，<a id="a-JK"></a> 是事则不然；</p>
  <p id="aJL">果若不似因，<a id="a-JM"></a> 是事亦不然。</p>
  <p id="aJN">若果与因相似，<a id="a-JO"></a>是事不然，<a id="a-JP"></a>因细果粗故，<a id="a-JQ"></a>因果色力等各异；<a id="a-JR"></a>如布似缕则不名布，<a id="a-JS"></a>缕多布一故，<a id="a-JT"></a>不得言因果相似。<a id="a-JU"></a>若因果不相似，<a id="a-JV"></a>是亦不然；<a id="a-JW"></a>如麻缕不成绢，<a id="a-JX"></a>粗缕无出细布，<a id="a-JY"></a>是故不得言因果不相似。<a id="a-JZ"></a>二义不然，<a id="a-Ja"></a>故无色、<a id="a-Jb"></a>无色因。</p>
  <p id="aJc">受阴及想阴，<a id="a-Jd"></a> 行阴、<a id="a-Je"></a>识阴等，</p>
  <p id="aJf">其余一切法，<a id="a-Jg"></a> 皆同于色阴。</p>
  <p id="aJh">四阴及一切法，<a id="a-Ji"></a>亦应如是思惟破。<a id="a-Jj"></a>又今造论者，<a id="a-Jk"></a>欲赞美空义故，<a id="a-Jl"></a>而说偈：</p>
  <p id="aJm">若人有问者，<a id="a-Jn"></a> 离空而欲答，</p>
  <p id="aJo">是则不成答，<a id="a-Jp"></a> 俱同于彼疑。</p>
  <p id="aJq">若人有难问，<a id="a-Jr"></a> 离空说其过，</p>
  <p id="aJs">是不成难问，<a id="a-Jt"></a> 俱同于彼疑。</p>
  <p id="aJu">若人论议时，<a id="a-Jv"></a>各有所执，<a id="a-Jw"></a>离于空义而有问答者，<a id="a-Jx"></a>皆不成问答，<a id="a-Jy"></a>俱亦同疑。<a id="a-Jz"></a>如人言瓶是无常，<a id="a-K0"></a>问者言：<a id="a-K1"></a>“何故无常？<a id="a-K2"></a>”答言：<a id="a-K3"></a>“从无常因生故。<a id="a-K4"></a>”此不名答。<a id="a-K5"></a>何以故？<a id="a-K6"></a>因缘中亦疑不知为常、<a id="a-K7"></a>为无常，<a id="a-K8"></a>是为同彼所疑。<a id="a-K9"></a>问者若欲说其过，<a id="a-KA"></a>不依于空而说诸法无常，<a id="a-KB"></a>则不名问难。<a id="a-KC"></a>何以故？<a id="a-KD"></a>汝因无常破我常，<a id="a-KE"></a>我亦因常破汝无常。<a id="a-KF"></a>若实无常则无业报，<a id="a-KG"></a>眼耳等诸法念念灭，<a id="a-KH"></a>亦无有分别，<a id="a-KI"></a>有如是等过，<a id="a-KJ"></a>皆不成问难，<a id="a-KK"></a>同彼所疑。</p>
  <p id="aKL">若依空破常者，<a id="a-KM"></a>则无有过。<a id="a-KN"></a>何以故？<a id="a-KO"></a>此人不取空相故。<a id="a-KP"></a>是故若欲问答，<a id="a-KQ"></a>尚应依于空法，<a id="a-KR"></a>何况欲求离苦寂灭相者！</p>
  <p data-pb></p>
  <h2 id="aKS">破六种品第五</h2>
  <p id="aKT">问曰：<a id="a-KU"></a>六种各有定相，<a id="a-KV"></a>有定相故则有六种。</p>
  <p id="aKW">答曰：</p>
  <p id="aKX">空相未有时，<a id="a-KY"></a> 则无虚空法；</p>
  <p id="aKZ">若先有虚空，<a id="a-Ka"></a> 即为是无相。</p>
  <p id="aKb">若未有虚空相，<a id="a-Kc"></a>先有虚空法者，<a id="a-Kd"></a>虚空则无相。<a id="a-Ke"></a>何以故？<a id="a-Kf"></a>无色处名虚空相。<a id="a-Kg"></a>色是作法无常，<a id="a-Kh"></a>若色未生，<a id="a-Ki"></a>未生则无灭，<a id="a-Kj"></a>尔时无虚空相。<a id="a-Kk"></a>因色故有无色处，<a id="a-Kl"></a>无色处名虚空相。</p>
  <p id="aKm">问曰：<a id="a-Kn"></a>若无相有虚空，<a id="a-Ko"></a>有何咎？</p>
  <p id="aKp">答曰：</p>
  <p id="aKq">是无相之法，<a id="a-Kr"></a> 一切处无有；</p>
  <p id="aKs">于无相法中，<a id="a-Kt"></a> 相则无所相。</p>
  <p id="aKu">若于常无常法中，<a id="a-Kv"></a>求无相法不可得。<a id="a-Kw"></a>如论者言：<a id="a-Kx"></a>“是有是无，<a id="a-Ky"></a>云何知各有相？<a id="a-Kz"></a>”故生、<a id="a-L0"></a>住、<a id="a-L1"></a>灭是有为相，<a id="a-L2"></a>无生、<a id="a-L3"></a>住、<a id="a-L4"></a>灭是无为相。<a id="a-L5"></a>虚空若无相，<a id="a-L6"></a>则无虚空。<a id="a-L7"></a>若谓先无相后相来相者，<a id="a-L8"></a>是亦不然。<a id="a-L9"></a>若先无相，<a id="a-LA"></a>则无法可相。<a id="a-LB"></a>何以故？</p>
  <p id="aLC">有相、<a id="a-LD"></a>无相中，<a id="a-LE"></a> 相则无所住；</p>
  <p id="aLF">离有相、<a id="a-LG"></a>无相，<a id="a-LH"></a> 余处亦不住。</p>
  <p id="aLI">如有峰、<a id="a-LJ"></a>有角尾端、<a id="a-LK"></a>有毛颈下垂壷，<a id="a-LL"></a>是名牛相；<a id="a-LM"></a>若离是相则无牛，<a id="a-LN"></a>若无牛是诸相无所住，<a id="a-LO"></a>是故说于无相法中相则无所相。<a id="a-LP"></a>有相中相亦不住，<a id="a-LQ"></a>先有相故；<a id="a-LR"></a>如水相中火相不住，<a id="a-LS"></a>先有自相故。</p>
  <p id="aLT">复次，<a id="a-LU"></a>若无相中相住者，<a id="a-LV"></a>则为无因；<a id="a-LW"></a>无因名为无法而有相。<a id="a-LX"></a>相、<a id="a-LY"></a>可相，<a id="a-LZ"></a>常相因待故，<a id="a-La"></a>离有相、<a id="a-Lb"></a>无相法，<a id="a-Lc"></a>更无第三处可相。<a id="a-Ld"></a>是故偈中说：<a id="a-Le"></a>离有相、<a id="a-Lf"></a>无相，<a id="a-Lg"></a>余处亦不住。</p>
  <p id="aLh">复次，</p>
  <p id="aLi">相法无有故，<a id="a-Lj"></a> 可相法亦无；</p>
  <p id="aLk">可相法无故，<a id="a-Ll"></a> 相法亦复无。</p>
  <p id="aLm">相无所住故，<a id="a-Ln"></a>则无可相法；<a id="a-Lo"></a>可相法无故，<a id="a-Lp"></a>相法亦无。<a id="a-Lq"></a>何以故？<a id="a-Lr"></a>因相有可相，<a id="a-Ls"></a>因可相有相，<a id="a-Lt"></a>共相因待故。</p>
  <p id="aLu">是故今无相，<a id="a-Lv"></a> 亦无有可相；</p>
  <p id="aLw">离相、<a id="a-Lx"></a>可相已，<a id="a-Ly"></a> 更亦无有物。</p>
  <p id="aLz">于因缘中本末推求，<a id="a-M0"></a>相、<a id="a-M1"></a>可相决定不可得。<a id="a-M2"></a>是二不可得故，<a id="a-M3"></a>一切法皆无。<a id="a-M4"></a>一切法皆摄在相、<a id="a-M5"></a>可相二法中，<a id="a-M6"></a>或相为可相，<a id="a-M7"></a>或可相为相；<a id="a-M8"></a>如火以烟为相，<a id="a-M9"></a>烟亦复有相。</p>
  <p id="aMA">问曰：<a id="a-MB"></a>若无有有，<a id="a-MC"></a>应当有无。</p>
  <p id="aMD">答曰：</p>
  <p id="aME">若使无有有，<a id="a-MF"></a> 云何当有无？</p>
  <p id="aMG">有无既已无，<a id="a-MH"></a> 知有无者谁？</p>
  <p id="aMI">凡物若自坏，<a id="a-MJ"></a>若为他坏，<a id="a-MK"></a>名为无。<a id="a-ML"></a>无不自有，<a id="a-MM"></a>从有而有。<a id="a-MN"></a>是故言：<a id="a-MO"></a>若使无有有，<a id="a-MP"></a>云何当有无？<a id="a-MQ"></a>眼耳见闻尚不可得，<a id="a-MR"></a>何况无物？</p>
  <p id="aMS">问曰：<a id="a-MT"></a>以无有故，<a id="a-MU"></a>无亦无，<a id="a-MV"></a>应当有知有、<a id="a-MW"></a>无者。</p>
  <p id="aMX">答曰：<a id="a-MY"></a>若有知者，<a id="a-MZ"></a>应在有中，<a id="a-Ma"></a>应在无中。<a id="a-Mb"></a>有、<a id="a-Mc"></a>无既破，<a id="a-Md"></a>知者亦同破。</p>
  <p id="aMe">是故知虚空，<a id="a-Mf"></a> 非有亦非无，</p>
  <p id="aMg">非相非可相，<a id="a-Mh"></a> 余五同虚空。</p>
  <p id="aMi">如虚空种种求相不可得，<a id="a-Mj"></a>余五种亦如是。</p>
  <p id="aMk">问曰：<a id="a-Ml"></a>虚空不在初、<a id="a-Mm"></a>不在后，<a id="a-Mn"></a>何以先破？</p>
  <p id="aMo">答曰：<a id="a-Mp"></a>地、<a id="a-Mq"></a>水、<a id="a-Mr"></a>火、<a id="a-Ms"></a>风众缘和合故易破，<a id="a-Mt"></a>识以苦乐因缘故、<a id="a-Mu"></a>知无常变异故易破。<a id="a-Mv"></a>虚空无如是相，<a id="a-Mw"></a>但凡夫悕望为有，<a id="a-Mx"></a>是故先破。<a id="a-My"></a>复次，<a id="a-Mz"></a>虚空能持四大，<a id="a-N0"></a>四大因缘有识，<a id="a-N1"></a>是故先破根本，<a id="a-N2"></a>余者自破。</p>
  <p id="aN3">问曰：<a id="a-N4"></a>世间人尽见诸法是有是无，<a id="a-N5"></a>汝何以独与世间相违，<a id="a-N6"></a>言无所见？</p>
  <p id="aN7">答曰：</p>
  <p id="aN8">浅智见诸法，<a id="a-N9"></a> 若有若无相；</p>
  <p id="aNA">是则不能见，<a id="a-NB"></a> 灭见安隐法。</p>
  <p id="aNC">若人未得道，<a id="a-ND"></a>不见诸法实相，<a id="a-NE"></a>爱见因缘故种种戏论：<a id="a-NF"></a>见法生时谓之为有，<a id="a-NG"></a>取相言有；<a id="a-NH"></a>见法灭时谓之为断，<a id="a-NI"></a>取相言无。<a id="a-NJ"></a>智者见诸法生即灭无见，<a id="a-NK"></a>见诸法灭即灭有见，<a id="a-NL"></a>是故于一切法虽有所见，<a id="a-NM"></a>皆如幻如梦，<a id="a-NN"></a>乃至无漏道见尚灭，<a id="a-NO"></a>何况余见！<a id="a-NP"></a>是故若不见灭见安隐法者，<a id="a-NQ"></a>则见有见无。</p>
  <p data-pb></p>
  <h2 id="aNR">破染染者品第六</h2>
  <p id="aNS">问曰：<a id="a-NT"></a>经说贪欲、<a id="a-NU"></a>瞋恚、<a id="a-NV"></a>愚痴，<a id="a-NW"></a>是世间根本。<a id="a-NX"></a>贪欲有种种名，<a id="a-NY"></a>初名爱，<a id="a-NZ"></a>次名著，<a id="a-Na"></a>次名染，<a id="a-Nb"></a>次名淫欲，<a id="a-Nc"></a>次名贪欲，<a id="a-Nd"></a>有如是等名字。<a id="a-Ne"></a>此是结使，<a id="a-Nf"></a>依止众生。<a id="a-Ng"></a>众生名染者，<a id="a-Nh"></a>贪欲名染法，<a id="a-Ni"></a>有染法、<a id="a-Nj"></a>染者故，<a id="a-Nk"></a>则有贪欲。<a id="a-Nl"></a>余二亦如是，<a id="a-Nm"></a>有瞋则有瞋者，<a id="a-Nn"></a>有痴则有痴者。<a id="a-No"></a>以此三毒因缘起三业，<a id="a-Np"></a>三业因缘起三界，<a id="a-Nq"></a>是故有一切法。</p>
  <p id="aNr">答曰：<a id="a-Ns"></a>经虽说有三毒名字，<a id="a-Nt"></a>求实不可得。<a id="a-Nu"></a>何以故？</p>
  <p id="aNv">若离于染法，<a id="a-Nw"></a> 先自有染者，</p>
  <p id="aNx">因是染欲者，<a id="a-Ny"></a> 应生于染法。</p>
  <p id="aNz">若无有染者，<a id="a-O0"></a> 云何当有染？</p>
  <p id="aO1">若有若无染，<a id="a-O2"></a> 染者亦如是。</p>
  <p id="aO3">若先定有染者，<a id="a-O4"></a>则不更须染，<a id="a-O5"></a>染者先已染故。<a id="a-O6"></a>若先定无染者，<a id="a-O7"></a>亦复不应起染，<a id="a-O8"></a>要当先有染者然后起染；<a id="a-O9"></a>若先无染者，<a id="a-OA"></a>则无受染者。</p>
  <p id="aOB">染法亦如是，<a id="a-OC"></a>若先离人定有染法，<a id="a-OD"></a>此则无因，<a id="a-OE"></a>云何得起？<a id="a-OF"></a>似如无薪火。<a id="a-OG"></a>若先定无染法，<a id="a-OH"></a>则无有染者。<a id="a-OI"></a>是故偈中说：<a id="a-OJ"></a>若有若无染，<a id="a-OK"></a>染者亦如是。</p>
  <p id="aOL">问曰：<a id="a-OM"></a>若染法、<a id="a-ON"></a>染者先后相待生，<a id="a-OO"></a>是事不可得者；<a id="a-OP"></a>若一时生，<a id="a-OQ"></a>有何咎？</p>
  <p id="aOR">答曰：</p>
  <p id="aOS">染者及染法，<a id="a-OT"></a> 俱成则不然；</p>
  <p id="aOU">染者、<a id="a-OV"></a>染法俱，<a id="a-OW"></a> 则无有相待。</p>
  <p id="aOX">若染法、<a id="a-OY"></a>染者一时成，<a id="a-OZ"></a>则不相待。<a id="a-Oa"></a>不因染者有染法，<a id="a-Ob"></a>不因染法有染者，<a id="a-Oc"></a>是二应常，<a id="a-Od"></a>已无因成故。<a id="a-Oe"></a>若常则多过，<a id="a-Of"></a>无有解脱法。</p>
  <p id="aOg">复次，<a id="a-Oh"></a>今当以一、<a id="a-Oi"></a>异法，<a id="a-Oj"></a>破染法、<a id="a-Ok"></a>染者。<a id="a-Ol"></a>何以故？</p>
  <p id="aOm">染者、<a id="a-On"></a>染法一，<a id="a-Oo"></a> 一法云何合？</p>
  <p id="aOp">染者、<a id="a-Oq"></a>染法异，<a id="a-Or"></a> 异法云何合？</p>
  <p id="aOs">染法、<a id="a-Ot"></a>染者，<a id="a-Ou"></a>若一法合，<a id="a-Ov"></a>若以异法合：<a id="a-Ow"></a>若一则无合。<a id="a-Ox"></a>何以故？<a id="a-Oy"></a>一法云何自合？<a id="a-Oz"></a>如指端不能自触。<a id="a-P0"></a>若以异法合，<a id="a-P1"></a>是亦不可。<a id="a-P2"></a>何以故？<a id="a-P3"></a>以异成故，<a id="a-P4"></a>若各成竟不须复合，<a id="a-P5"></a>虽合犹异。</p>
  <p id="aP6">复次，<a id="a-P7"></a>一、<a id="a-P8"></a>异俱不可。<a id="a-P9"></a>何以故？</p>
  <p id="aPA">若一有合者，<a id="a-PB"></a> 离伴应有合；</p>
  <p id="aPC">若异有合者，<a id="a-PD"></a> 离伴亦应合。</p>
  <p id="aPE">若染、<a id="a-PF"></a>染者一，<a id="a-PG"></a>强名为合者，<a id="a-PH"></a>应离余因缘而有染、<a id="a-PI"></a>染者。<a id="a-PJ"></a>复次，<a id="a-PK"></a>若一，<a id="a-PL"></a>亦不应有染、<a id="a-PM"></a>染者二名。<a id="a-PN"></a>染是法，<a id="a-PO"></a>染者是人，<a id="a-PP"></a>若人、<a id="a-PQ"></a>法为一，<a id="a-PR"></a>是则大乱。</p>
  <p id="aPS">若染、<a id="a-PT"></a>染者各异，<a id="a-PU"></a>而言合者，<a id="a-PV"></a>则不须余因缘而有合；<a id="a-PW"></a>若异而合者，<a id="a-PX"></a>虽远亦应合。</p>
  <p id="aPY">问曰：<a id="a-PZ"></a>一不合可尔，<a id="a-Pa"></a>眼见异法共合。</p>
  <p id="aPb">答曰：</p>
  <p id="aPc">若异而有合，<a id="a-Pd"></a> 染、<a id="a-Pe"></a>染者何事？</p>
  <p id="aPf">是二相先异，<a id="a-Pg"></a> 然后说合相。</p>
  <p id="aPh">若染、<a id="a-Pi"></a>染者，<a id="a-Pj"></a>先有决定异相，<a id="a-Pk"></a>而后合者，<a id="a-Pl"></a>是则不合。<a id="a-Pm"></a>何以故？<a id="a-Pn"></a>是二相先已异，<a id="a-Po"></a>而后强说合。</p>
  <p id="aPp">复次，</p>
  <p id="aPq">若染及染者，<a id="a-Pr"></a> 先各成异相；</p>
  <p id="aPs">既已成异相，<a id="a-Pt"></a> 云何而言合？</p>
  <p id="aPu">若染、<a id="a-Pv"></a>染者先各成别相，<a id="a-Pw"></a>汝今何以强说合相？</p>
  <p id="aPx">复次，</p>
  <p id="aPy">异相无有成，<a id="a-Pz"></a> 是故汝欲合；</p>
  <p id="aQ0">合相竟无成，<a id="a-Q1"></a> 而复说异相。</p>
  <p id="aQ2">汝已染、<a id="a-Q3"></a>染者异相不成故，<a id="a-Q4"></a>复说合相。<a id="a-Q5"></a>合相中有过，<a id="a-Q6"></a>染、<a id="a-Q7"></a>染者不成，<a id="a-Q8"></a>汝为成合相故，<a id="a-Q9"></a>复说异相。<a id="a-QA"></a>汝自已为定，<a id="a-QB"></a>而所说不定。<a id="a-QC"></a>何以故？</p>
  <p id="aQD">异相不成故，<a id="a-QE"></a> 合相则不成；</p>
  <p id="aQF">于何异相中，<a id="a-QG"></a> 而欲说合相？</p>
  <p id="aQH">以此中染、<a id="a-QI"></a>染者异相不成故，<a id="a-QJ"></a>合相亦不成。<a id="a-QK"></a>汝于何异相中，<a id="a-QL"></a>而欲说合相？</p>
  <p id="aQM">复次，</p>
  <p id="aQN">如是染、<a id="a-QO"></a>染者，<a id="a-QP"></a> 非合不合成；</p>
  <p id="aQQ">诸法亦如是，<a id="a-QR"></a> 非合不合成。</p>
  <p id="aQS">如染，<a id="a-QT"></a>恚、<a id="a-QU"></a>痴亦如是；<a id="a-QV"></a>如三毒，<a id="a-QW"></a>一切烦恼、<a id="a-QX"></a>一切法亦如是，<a id="a-QY"></a>非先非后、<a id="a-QZ"></a>非合非散等，<a id="a-Qa"></a>因缘所成。</p>
 </body>
</html>