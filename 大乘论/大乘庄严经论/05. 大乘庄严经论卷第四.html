<!doctype html>
<html id="z3IBVTfz1" data-ver="912">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘庄严经论卷第四</h1>
  <h2 id="a2">明信品第十一</h2>
  <p id="a3">释曰。<a id="a-4"></a>已说无上菩提随顺。<a id="a-5"></a>菩提者所谓信。<a id="a-6"></a>此信相今当说。<a id="a-7"></a>偈曰。</p>
  <p id="a8">已生及未生　　正受及似受</p>
  <p id="a9">他力亦自力　　有迷亦不迷</p>
  <p id="aA">现前不现前　　听法及求义</p>
  <p id="aB">观察等十三　　分别于信相</p>
  <p id="aC">释曰。<a id="a-D"></a>信相差别有十三种。<a id="a-E"></a>一者已生信。<a id="a-F"></a>谓过去现在信。<a id="a-G"></a>二者未生信。<a id="a-H"></a>谓未来信。<a id="a-I"></a>三者正受信。<a id="a-J"></a>谓内信。<a id="a-K"></a>四者似受信。<a id="a-L"></a>谓外信。<a id="a-M"></a>五者他力信。<a id="a-N"></a>谓粗信。<a id="a-O"></a>由善友力生故。<a id="a-P"></a>六者自力信。<a id="a-Q"></a>谓细信。<a id="a-R"></a>由自力生故。<a id="a-S"></a>七者有迷信。<a id="a-T"></a>谓恶信。<a id="a-U"></a>由颠倒故。<a id="a-V"></a>八者不迷信。<a id="a-W"></a>谓好信。<a id="a-X"></a>由无倒故。<a id="a-Y"></a>九者现前信。<a id="a-Z"></a>谓近信。<a id="a-a"></a>由无障故。<a id="a-b"></a>十者不现前信。<a id="a-c"></a>谓远信。<a id="a-d"></a>由有障故。<a id="a-e"></a>十一者听法信。<a id="a-f"></a>谓闻信。<a id="a-g"></a>由闻生故。<a id="a-h"></a>十二者求义信。<a id="a-i"></a>谓思信。<a id="a-j"></a>由思生故。<a id="a-k"></a>十三者观察信。<a id="a-l"></a>谓修信。<a id="a-m"></a>由修生故。<a id="a-n"></a>已说信相差别。<a id="a-o"></a>次说信种差别。<a id="a-p"></a>偈曰。</p>
  <p id="aq">可夺间无间　　有多亦有少</p>
  <p id="ar">有覆及无覆　　相应不相应</p>
  <p id="as">有聚亦无聚　　极入亦远入</p>
  <p id="at">复此十三义　　分别于信种</p>
  <p id="au">释曰。<a id="a-v"></a>信种差别亦有十三。<a id="a-w"></a>一者可夺信。<a id="a-x"></a>谓下品信。<a id="a-y"></a>二者有间信。<a id="a-z"></a>谓中品信。<a id="a-10"></a>三者无间信。<a id="a-11"></a>谓上品信。<a id="a-12"></a>四者多信。<a id="a-13"></a>谓大乘信。<a id="a-14"></a>五者少信。<a id="a-15"></a>谓小乘信。<a id="a-16"></a>六者有覆信。<a id="a-17"></a>谓有障信。<a id="a-18"></a>由不能胜进故。<a id="a-19"></a>七者无覆信。<a id="a-1A"></a>谓无障信。<a id="a-1B"></a>由能胜进故八者相应信。<a id="a-1C"></a>谓熟修信。<a id="a-1D"></a>由恒行及恭敬行故。<a id="a-1E"></a>九者不相应信。<a id="a-1F"></a>谓不熟修信。<a id="a-1G"></a>由离前二行故。<a id="a-1H"></a>十者有聚信。<a id="a-1I"></a>谓有果信。<a id="a-1J"></a>由能得大菩提故。<a id="a-1K"></a>十一者无聚信。<a id="a-1L"></a>谓无果信。<a id="a-1M"></a>由不能得大菩提故。<a id="a-1N"></a>十二者极入信。<a id="a-1O"></a>谓功用信。<a id="a-1P"></a>从初地至七地故。<a id="a-1Q"></a>十三者远入信。<a id="a-1R"></a>谓极净信。<a id="a-1S"></a>从八地至佛地故。<a id="a-1T"></a>已说信种。<a id="a-1U"></a>次说信障难。<a id="a-1V"></a>偈曰。</p>
  <p id="a1W">多忘亦懈怠　　行迷并恶友</p>
  <p id="a1X">善羸及邪忆　　放逸复少闻</p>
  <p id="a1Y">闻喜及思喜　　因定增上慢</p>
  <p id="a1Z">应知此等过　　障碍于信相</p>
  <p id="a1a">释曰。<a id="a-1b"></a>障者相违义。<a id="a-1c"></a>多忘者。<a id="a-1d"></a>于已生信为障。<a id="a-1e"></a>懈怠者。<a id="a-1f"></a>于未生信为障。<a id="a-1g"></a>行迷者。<a id="a-1h"></a>于正受似受信为障。<a id="a-1i"></a>如先所受能受执着故。<a id="a-1j"></a>恶友者。<a id="a-1k"></a>于他力信为障。<a id="a-1l"></a>以倒法令受故。<a id="a-1m"></a>善羸者。<a id="a-1n"></a>于自力信为障。<a id="a-1o"></a>邪忆者。<a id="a-1p"></a>于不迷信为障。<a id="a-1q"></a>放逸者。<a id="a-1r"></a>于现前信为障。<a id="a-1s"></a>少闻者于听法信为障。<a id="a-1t"></a>不听了义故。<a id="a-1u"></a>闻喜者。<a id="a-1v"></a>于求义信为障。<a id="a-1w"></a>少思惟故。<a id="a-1x"></a>思喜及定慢者。<a id="a-1y"></a>于观察信为障。<a id="a-1z"></a>少修及不细观察故。<a id="a-20"></a>问何障障信种。<a id="a-21"></a>偈曰。</p>
  <p id="a22">不厌及不习　　有厌亦有覆</p>
  <p id="a23">无应及无聚　　应知障信种</p>
  <p id="a24">释曰。<a id="a-25"></a>不习者于可夺信有闻信为障。<a id="a-26"></a>不厌者。<a id="a-27"></a>于小信为障。<a id="a-28"></a>不厌生死故。<a id="a-29"></a>有厌者。<a id="a-2A"></a>于大信为障。<a id="a-2B"></a>厌生死故。<a id="a-2C"></a>有覆者。<a id="a-2D"></a>于无覆信为障。<a id="a-2E"></a>无应者。<a id="a-2F"></a>于相应信为障。<a id="a-2G"></a>无聚者。<a id="a-2H"></a>于有聚信为障。<a id="a-2I"></a>已显示信障难。<a id="a-2J"></a>次赞叹信功德。<a id="a-2K"></a>偈曰。</p>
  <p id="a2L">信有大福德　　不悔及大喜</p>
  <p id="a2M">不坏将坚固　　进位并得法</p>
  <p id="a2N">自利与他利　　亦复速诸通</p>
  <p id="a2O">以此诸功德　　赞叹信利益</p>
  <p id="a2P">释曰。<a id="a-2Q"></a>大福德者。<a id="a-2R"></a>赞现在信不悔者。<a id="a-2S"></a>赞过去信。<a id="a-2T"></a>不追变故。<a id="a-2U"></a>大喜者。<a id="a-2V"></a>赞正受信及似受信。<a id="a-2W"></a>定相应故。<a id="a-2X"></a>不坏者。<a id="a-2Y"></a>赞友力信。<a id="a-2Z"></a>正道不坏故坚固者。<a id="a-2a"></a>赞自力信。<a id="a-2b"></a>不退舍故。<a id="a-2c"></a>进位者。<a id="a-2d"></a>赞不迷信现前信听法信求义信观察信有间信。<a id="a-2e"></a>得法者。<a id="a-2f"></a>赞无间信。<a id="a-2g"></a>自利者。<a id="a-2h"></a>赞少信。<a id="a-2i"></a>他利者。<a id="a-2j"></a>赞多信。<a id="a-2k"></a>速通者。<a id="a-2l"></a>赞诸自分信。<a id="a-2m"></a>谓无覆信相应信有聚信极入信速入信。<a id="a-2n"></a>偈曰。</p>
  <p id="a2o">狗龟奴王譬　　次第譬四信</p>
  <p id="a2p">习欲习诸定　　自利利他人</p>
  <p id="a2q">释曰。<a id="a-2r"></a>譬如饿狗求食无厌。<a id="a-2s"></a>诸习欲人信亦复如是。<a id="a-2t"></a>于一切时种种信故。<a id="a-2u"></a>譬如盲龟水中藏六。<a id="a-2v"></a>诸习外定人信亦复如是。<a id="a-2w"></a>唯知修习世间定故。<a id="a-2x"></a>譬如贼奴畏主。<a id="a-2y"></a>勤作诸自利人信亦复如是。<a id="a-2z"></a>为怖生死勤方便故。<a id="a-30"></a>譬如大王自在诏敕。<a id="a-31"></a>诸利他人信亦复如是。<a id="a-32"></a>增上教化无休息故。<a id="a-33"></a>菩萨自解诸信。<a id="a-34"></a>复广分别令他得解。<a id="a-35"></a>如是劝诸众生生大乘信。<a id="a-36"></a>已赞信功德。<a id="a-37"></a>次遮下劣心。<a id="a-38"></a>偈曰。</p>
  <p id="a39">人身及方处　　时节皆无限</p>
  <p id="a3A">三因菩提得　　勿起下劣心</p>
  <p id="a3B">释曰。<a id="a-3C"></a>人身及方处时节皆无限者。<a id="a-3D"></a>得无上菩提有三因无限。<a id="a-3E"></a>一者人身无限。<a id="a-3F"></a>由人道众生得无限故。<a id="a-3G"></a>二者方处无限。<a id="a-3H"></a>由十方世界得无限故。<a id="a-3I"></a>三者时节无限。<a id="a-3J"></a>由尽未来际刹那刹那得无限故。<a id="a-3K"></a>三因菩提得勿起下劣心者。<a id="a-3L"></a>由此三因无限。<a id="a-3M"></a>是故诸菩萨于无上菩提不应退屈起下劣心。<a id="a-3N"></a>已遮下劣心。<a id="a-3O"></a>次显福德胜。<a id="a-3P"></a>偈曰。</p>
  <p id="a3Q">得福由施彼　　非由自受用</p>
  <p id="a3R">依他说大乘　　不依自义法</p>
  <p id="a3S">释曰。<a id="a-3T"></a>得福由施彼非由自受用者。<a id="a-3U"></a>譬如以食施彼则得大福。<a id="a-3V"></a>由利他故。<a id="a-3W"></a>非自受用能得大福。<a id="a-3X"></a>由自利故。<a id="a-3Y"></a>问若尔菩萨云何得福。<a id="a-3Z"></a>答依他说大乘不依自义法。<a id="a-3a"></a>诸菩萨如是依他说大乘经得大福德。<a id="a-3b"></a>不依自利说小乘经得大福德。<a id="a-3c"></a>已说胜福。<a id="a-3d"></a>次说得果。<a id="a-3e"></a>偈曰。</p>
  <p id="a3f">大法起大信　　大信果有三</p>
  <p id="a3g">信增及福增　　得佛功德体</p>
  <p id="a3h">释曰。<a id="a-3i"></a>大法起大信大信果有三者。<a id="a-3j"></a>谓有智人于大乘圣法而生大信。<a id="a-3k"></a>由此大信得三种果。<a id="a-3l"></a>问得何等果。<a id="a-3m"></a>答信增及福增得佛功德体。<a id="a-3n"></a>此明一得大信果。<a id="a-3o"></a>信增长故二得大福果。<a id="a-3p"></a>福增长故三得大菩提果。<a id="a-3q"></a>功德无等及佛体大故。<a id="a-3r"></a>明信品究竟。</p>
  <p data-pb></p>
  <h2 id="a3s">述求品第十二之一</h2>
  <p id="a3t">释曰。<a id="a-3u"></a>如是已说种种信。<a id="a-3v"></a>次说以信求诸法。<a id="a-3w"></a>偈曰。</p>
  <p id="a3x">三藏或二摄　　成三有九因</p>
  <p id="a3y">熏觉寂通故　　解脱生死事</p>
  <p id="a3z">释曰。<a id="a-40"></a>三藏或二摄者。<a id="a-41"></a>三藏谓修多罗藏毗尼藏阿毗昙藏。<a id="a-42"></a>或二谓此三由下上乘差别故。<a id="a-43"></a>复次为声闻藏及菩萨藏。<a id="a-44"></a>问彼三及二。<a id="a-45"></a>云何名藏。<a id="a-46"></a>答由摄故。<a id="a-47"></a>谓摄一切所应知义。<a id="a-48"></a>问云何成三。<a id="a-49"></a>答成三有九因。<a id="a-4A"></a>立修多罗者。<a id="a-4B"></a>为对治疑惑。<a id="a-4C"></a>若人于义处处起疑。<a id="a-4D"></a>为令彼人得决定故。<a id="a-4E"></a>立毗尼者。<a id="a-4F"></a>为对治受用二边。<a id="a-4G"></a>为离乐行边遮有过受用。<a id="a-4H"></a>为离苦行边听无过受用。<a id="a-4I"></a>立阿毗昙者。<a id="a-4J"></a>为对治自心见取。<a id="a-4K"></a>不倒法相此能示故。<a id="a-4L"></a>复次立修多罗者。<a id="a-4M"></a>为说三学。<a id="a-4N"></a>立毗尼者。<a id="a-4O"></a>为成戒学。<a id="a-4P"></a>心学由持戒故不悔。<a id="a-4Q"></a>由不悔故随次得定。<a id="a-4R"></a>立阿毗昙者。<a id="a-4S"></a>为成慧学。<a id="a-4T"></a>不颠倒义此能择故。<a id="a-4U"></a>复次立修多罗者。<a id="a-4V"></a>为正说法及义。<a id="a-4W"></a>立毗尼者。<a id="a-4X"></a>谓成就法及义由勤方便烦恼灭故。<a id="a-4Y"></a>立阿毗昙者。<a id="a-4Z"></a>为通达法及义。<a id="a-4a"></a>由种种简择此为方便故。<a id="a-4b"></a>由此九因故立三藏。<a id="a-4c"></a>问别用如此通用云何。<a id="a-4d"></a>答熏觉寂通故解脱生死事。<a id="a-4e"></a>此明解脱生死是其通用。<a id="a-4f"></a>由闻故熏。<a id="a-4g"></a>由思故觉。<a id="a-4h"></a>由止故寂。<a id="a-4i"></a>由观故通。<a id="a-4j"></a>由此四义生死诸事永得解脱。<a id="a-4k"></a>偈曰。</p>
  <p id="a4l">经律阿毗昙　　是各有四义</p>
  <p id="a4m">具解成种智　　一偈得漏尽</p>
  <p id="a4n">释曰。<a id="a-4o"></a>若略说三藏一一各有四义。<a id="a-4p"></a>若菩萨能了此义。<a id="a-4q"></a>则成就一切种智。<a id="a-4r"></a>若声闻能了一偈则得诸漏永尽。<a id="a-4s"></a>问云何一一四种义。<a id="a-4t"></a>偈曰。</p>
  <p id="a4u">依故及相故　　法故及义故</p>
  <p id="a4v">如是四种义　　是说多罗义</p>
  <p id="a4w">释曰。<a id="a-4x"></a>修多罗有此四义。<a id="a-4y"></a>一依二相三法四义。<a id="a-4z"></a>依者。<a id="a-50"></a>是处是人是用。<a id="a-51"></a>谓随是何国土。<a id="a-52"></a>随是何诸佛。<a id="a-53"></a>随是何众生。<a id="a-54"></a>如来依此三种说修多罗。<a id="a-55"></a>相者。<a id="a-56"></a>谓世谛相及第一义谛相。<a id="a-57"></a>法者。<a id="a-58"></a>谓阴界入缘生谛食等法。<a id="a-59"></a>义者。<a id="a-5A"></a>谓释所以。<a id="a-5B"></a>偈曰。</p>
  <p id="a5C">对故及数故　　伏故及解故</p>
  <p id="a5D">如是四种义　　是说毗昙义</p>
  <p id="a5E">释曰。<a id="a-5F"></a>阿毗昙有此四义。<a id="a-5G"></a>一对二数三伏四解。<a id="a-5H"></a>对者是向涅槃法。<a id="a-5I"></a>谛菩提分解脱门等说故。<a id="a-5J"></a>数者是相续法。<a id="a-5K"></a>于一一法色非色可见不可见等差别无量说故。<a id="a-5L"></a>伏者。<a id="a-5M"></a>是胜上法。<a id="a-5N"></a>于诤论众中决判法义退彼说故。<a id="a-5O"></a>解者。<a id="a-5P"></a>是释义法。<a id="a-5Q"></a>由阿毗昙修多罗义易可解故。<a id="a-5R"></a>偈曰。</p>
  <p id="a5S">罪起净出故　　人制解判故</p>
  <p id="a5T">四义复四义　　是说毗尼义</p>
  <p id="a5U">释曰。<a id="a-5V"></a>毗尼有二种四义。<a id="a-5W"></a>初四义者。<a id="a-5X"></a>一罪二起三净四出。<a id="a-5Y"></a>罪者。<a id="a-5Z"></a>罪自性。<a id="a-5a"></a>谓五聚罪。<a id="a-5b"></a>起者。<a id="a-5c"></a>罪缘起。<a id="a-5d"></a>此有四种。<a id="a-5e"></a>一无知。<a id="a-5f"></a>二放逸。<a id="a-5g"></a>三烦恼疾利。<a id="a-5h"></a>四无恭敬心。<a id="a-5i"></a>净者。<a id="a-5j"></a>罪还净。<a id="a-5k"></a>由善心不由治罚。<a id="a-5l"></a>出者。<a id="a-5m"></a>罪出离。<a id="a-5n"></a>此有七种。<a id="a-5o"></a>一者悔过。<a id="a-5p"></a>谓永遮相续。<a id="a-5q"></a>二者顺教。<a id="a-5r"></a>谓与学羯磨治罚。<a id="a-5s"></a>三者开许。<a id="a-5t"></a>谓先时已制后时更开。<a id="a-5u"></a>四者更舍。<a id="a-5v"></a>谓僧和合与学者舍。<a id="a-5w"></a>是时先犯还得清净。<a id="a-5x"></a>五者转依。<a id="a-5y"></a>谓比丘比丘尼男女转根出不共罪。<a id="a-5z"></a>六者实观。<a id="a-60"></a>谓法忧陀那由胜观察。<a id="a-61"></a>七者性得。<a id="a-62"></a>谓见谛时细罪无体。<a id="a-63"></a>由证法空法尔所得。<a id="a-64"></a>复四义者。<a id="a-65"></a>一人二制三解四判。<a id="a-66"></a>人者谓犯罪人。<a id="a-67"></a>制者谓依彼犯人大师集众说彼过失制立学足。<a id="a-68"></a>解者谓如所制更广分别。<a id="a-69"></a>判者谓云何得罪。<a id="a-6A"></a>云何不得罪。<a id="a-6B"></a>如是应持。<a id="a-6C"></a>已说求法。<a id="a-6D"></a>次说求缘。<a id="a-6E"></a>偈曰。</p>
  <p id="a6F">佛说所缘法　　应知内外俱</p>
  <p id="a6G">得二无二义　　二亦不可得</p>
  <p id="a6H">释曰。<a id="a-6I"></a>佛说所缘法应知内外俱者。<a id="a-6J"></a>佛说一切所缘法有三种。<a id="a-6K"></a>一内二外三俱。<a id="a-6L"></a>彼能取自性身等为内。<a id="a-6M"></a>所取自性身等为外。<a id="a-6N"></a>合二自性为俱。<a id="a-6O"></a>得二无二义二亦不可得者。<a id="a-6P"></a>于此内外二缘如其次第得无二义。<a id="a-6Q"></a>问云何得。<a id="a-6R"></a>答若所取义与能取义无别观。<a id="a-6S"></a>若能取义与所取义无别观。<a id="a-6T"></a>复次合二为一。<a id="a-6U"></a>由于内外二缘得如如故。<a id="a-6V"></a>如是彼二无有二义。<a id="a-6W"></a>则此二缘亦不可得。<a id="a-6X"></a>问已说得缘。<a id="a-6Y"></a>云何得智。<a id="a-6Z"></a>偈曰。</p>
  <p id="a6a">三缘得三智　　净持意言境</p>
  <p id="a6b">了别义光已　　安心唯有名</p>
  <p id="a6c">释曰。<a id="a-6d"></a>三缘谓如前说内外俱三境。<a id="a-6e"></a>三智谓闻思修三慧。<a id="a-6f"></a>由依三缘能得三慧。<a id="a-6g"></a>问云何得。<a id="a-6h"></a>答若于三缘净持意言境即得闻慧。<a id="a-6i"></a>意言者分别也。<a id="a-6j"></a>净者信决定。<a id="a-6k"></a>持者择彼种。<a id="a-6l"></a>由此得闻慧。<a id="a-6m"></a>若于三缘了别义光已即得思慧。<a id="a-6n"></a>谓知义及光不异意言。<a id="a-6o"></a>由此得思慧。<a id="a-6p"></a>若于三缘安心唯有名即得修慧。<a id="a-6q"></a>谓知义及光但唯是名。<a id="a-6r"></a>由此得修慧。<a id="a-6s"></a>如先所说二缘不可得。<a id="a-6t"></a>是故应知彼三缘者。<a id="a-6u"></a>是闻思修三慧依止。<a id="a-6v"></a>已说求缘。<a id="a-6w"></a>次说求作意。<a id="a-6x"></a>偈曰。</p>
  <p id="a6y">最初谓种性　　所作及依止</p>
  <p id="a6z">信安及欲生　　依定亦依智</p>
  <p id="a70">别缘种种缘　　通达及修种</p>
  <p id="a71">自性与功力　　领受及方便</p>
  <p id="a72">自在小大等　　如是有十八</p>
  <p id="a73">尽摄诸作意　　行者应勤修</p>
  <p id="a74">释曰。<a id="a-75"></a>十八种作意者。<a id="a-76"></a>一种性作意。<a id="a-77"></a>二所作作意。<a id="a-78"></a>三依止作意。<a id="a-79"></a>四信安作意。<a id="a-7A"></a>五欲生作意。<a id="a-7B"></a>六依定作意。<a id="a-7C"></a>七依智作意。<a id="a-7D"></a>八别缘作意。<a id="a-7E"></a>九种种缘作意。<a id="a-7F"></a>十通达作意。<a id="a-7G"></a>十一修种作意。<a id="a-7H"></a>十二自性作意。<a id="a-7I"></a>十三功力作意。<a id="a-7J"></a>十四领受作意。<a id="a-7K"></a>十五方便作意。<a id="a-7L"></a>十六自在作意。<a id="a-7M"></a>十七小作意。<a id="a-7N"></a>十八大作意。<a id="a-7O"></a>种性作意者。<a id="a-7P"></a>由声闻等三乘性定故。<a id="a-7Q"></a>所作作意者。<a id="a-7R"></a>由福智二聚圆满故。<a id="a-7S"></a>依止作意者。<a id="a-7T"></a>由在家出家迫迮不迫迮差别故。<a id="a-7U"></a>信安作意者。<a id="a-7V"></a>念佛相应故。<a id="a-7W"></a>欲生作意者。<a id="a-7X"></a>随念佛时信心相应故。<a id="a-7Y"></a>依定作意者。<a id="a-7Z"></a>有觉有观等三三昧相应故。<a id="a-7a"></a>依智作意者。<a id="a-7b"></a>从闻思修方便次第生故。<a id="a-7c"></a>别缘作意者。<a id="a-7d"></a>此有五种。<a id="a-7e"></a>于修多罗忧陀那伽陀阿波陀那。<a id="a-7f"></a>一受二持三读四思五说故。<a id="a-7g"></a>种种缘作意者。<a id="a-7h"></a>此有七种。<a id="a-7i"></a>名缘句缘字缘人无我缘法无我缘色缘无色缘。<a id="a-7j"></a>色缘谓身缘。<a id="a-7k"></a>无色缘谓受心法缘。<a id="a-7l"></a>通达作意者。<a id="a-7m"></a>此有四种。<a id="a-7n"></a>一通达物。<a id="a-7o"></a>谓知苦体。<a id="a-7p"></a>二通达义。<a id="a-7q"></a>谓知苦无常空无我义。<a id="a-7r"></a>三通达果。<a id="a-7s"></a>谓知解脱。<a id="a-7t"></a>四通达觉。<a id="a-7u"></a>谓知解脱智。<a id="a-7v"></a>修种作意者。<a id="a-7w"></a>此有四种修及三十七种。<a id="a-7x"></a>修四种修者。<a id="a-7y"></a>谓人无我种修。<a id="a-7z"></a>法无我种修见种修。<a id="a-80"></a>智种修。<a id="a-81"></a>三十七种修者。<a id="a-82"></a>谓不净苦无常无我四种修。<a id="a-83"></a>是名四念处种修。<a id="a-84"></a>复次得习断对治四种修。<a id="a-85"></a>是名四正勤种修。<a id="a-86"></a>复次为对治知足乱疑掉动沉没四障故欲进念慧四种修。<a id="a-87"></a>是名四神足种修。<a id="a-88"></a>复次住心者。<a id="a-89"></a>为成就出世间故起信勤不忘心住简择五种修。<a id="a-8A"></a>是名五根种修。<a id="a-8B"></a>复次如是五修能治五障即名为力。<a id="a-8C"></a>是名五力种修。<a id="a-8D"></a>复次于菩提正忆简择勇猛庆悦调柔心住平等七种修。<a id="a-8E"></a>是名七觉分种修。<a id="a-8F"></a>复次得决定故。<a id="a-8G"></a>成净持地业。<a id="a-8H"></a>思惟分别故。<a id="a-8I"></a>圣所受三戒能持故。<a id="a-8J"></a>先所得道勤习故。<a id="a-8K"></a>法住相不忘故。<a id="a-8L"></a>无想心住转依故。<a id="a-8M"></a>如是八种修。<a id="a-8N"></a>是名八道分种修。<a id="a-8O"></a>自性作意者。<a id="a-8P"></a>此有二种。<a id="a-8Q"></a>一奢摩他。<a id="a-8R"></a>二毗钵舍那。<a id="a-8S"></a>此二是道自性故。<a id="a-8T"></a>功力作意者。<a id="a-8U"></a>力有二种。<a id="a-8V"></a>一拔除熏习。<a id="a-8W"></a>二拔除相见。<a id="a-8X"></a>领受作意者。<a id="a-8Y"></a>诸佛菩萨教授所有法流悉受持故。<a id="a-8Z"></a>方便作意者。<a id="a-8a"></a>于定所行处方便有五。<a id="a-8b"></a>一解数方便。<a id="a-8c"></a>于名句字数悉通达故。<a id="a-8d"></a>二解具方便。<a id="a-8e"></a>具有二种。<a id="a-8f"></a>一分量具所谓诸字。<a id="a-8g"></a>二非分量具所谓名句等。<a id="a-8h"></a>三解分别方便。<a id="a-8i"></a>分别二种。<a id="a-8j"></a>一依名分别义。<a id="a-8k"></a>二依义分别名非分别者字也。<a id="a-8l"></a>四解次第方便。<a id="a-8m"></a>谓先取名后转取义。<a id="a-8n"></a>五解通达方便。<a id="a-8o"></a>通达有十一种。<a id="a-8p"></a>一通达客尘。<a id="a-8q"></a>二通达境光。<a id="a-8r"></a>三通达义不可得。<a id="a-8s"></a>四通达不可得不可得。<a id="a-8t"></a>五通达法界。<a id="a-8u"></a>六通达人无我。<a id="a-8v"></a>七通达法无我。<a id="a-8w"></a>八通达下劣心。<a id="a-8x"></a>九通达高大心。<a id="a-8y"></a>十通达所得法。<a id="a-8z"></a>十一通达所立法。<a id="a-90"></a>自在作意者。<a id="a-91"></a>自在三种。<a id="a-92"></a>一惑障极清净。<a id="a-93"></a>二惑智二障极清净。<a id="a-94"></a>三功德极清净。<a id="a-95"></a>小作意者。<a id="a-96"></a>谓初清净。<a id="a-97"></a>大作意者。<a id="a-98"></a>谓后二清净。<a id="a-99"></a>已说求作意。<a id="a-9A"></a>次说求真实义。<a id="a-9B"></a>偈曰。</p>
  <p id="a9C">离二及迷依　　无说无戏论</p>
  <p id="a9D">三应及二净　　二净三譬显</p>
  <p id="a9E">释曰。<a id="a-9F"></a>离二及迷依无说无戏论者。<a id="a-9G"></a>此中应知。<a id="a-9H"></a>三性俱是真实。<a id="a-9I"></a>离二者。<a id="a-9J"></a>谓分别性真实。<a id="a-9K"></a>由能取所取毕竟无故。<a id="a-9L"></a>迷依者。<a id="a-9M"></a>谓依他性真实。<a id="a-9N"></a>由此起诸分别故。<a id="a-9O"></a>无说无戏论者。<a id="a-9P"></a>谓真实性真实。<a id="a-9Q"></a>由自性无戏论不可说故。<a id="a-9R"></a>三应及二净二净三譬显者。<a id="a-9S"></a>三应谓初真实。<a id="a-9T"></a>应知第二真实应断。<a id="a-9U"></a>第三真实应净。<a id="a-9V"></a>二净谓一者自性清净。<a id="a-9W"></a>由本来清净故。<a id="a-9X"></a>二者无垢清净。<a id="a-9Y"></a>由离客尘故。<a id="a-9Z"></a>此二清净由三种譬喻可得显现。<a id="a-9a"></a>谓空金水。<a id="a-9b"></a>如此三譬。<a id="a-9c"></a>一则俱譬自性清净。<a id="a-9d"></a>由空等非不自性清净故。<a id="a-9e"></a>二则俱譬无垢清净。<a id="a-9f"></a>由空等非不离客尘清净故。<a id="a-9g"></a>偈曰。</p>
  <p id="a9h">法界与世间　　未曾有少异</p>
  <p id="a9i">众生痴盛故　　着无而弃有</p>
  <p id="a9j">释曰。<a id="a-9k"></a>法界与世间未曾有少异者。<a id="a-9l"></a>非法界与世间而有少异。<a id="a-9m"></a>何以故。<a id="a-9n"></a>法性与诸法无差别故。<a id="a-9o"></a>众生痴盛故着无而弃有者。<a id="a-9p"></a>由众生愚痴炽盛。<a id="a-9q"></a>于世间无法。<a id="a-9r"></a>不应着而起着。<a id="a-9s"></a>于如如有法。<a id="a-9t"></a>不应舍而弃舍。<a id="a-9u"></a>已说求真实。<a id="a-9v"></a>次说求真实譬喻。<a id="a-9w"></a>偈曰。</p>
  <p id="a9x">如彼起幻师　　譬说虚分别</p>
  <p id="a9y">如彼诸幻事　　譬说二种迷</p>
  <p id="a9z">释曰。<a id="a-A0"></a>如彼起幻师譬说虚分别者。<a id="a-A1"></a>譬如幻师依咒术力变木石等以为迷因。<a id="a-A2"></a>如是虚分别依他性亦尔。<a id="a-A3"></a>起种种分别为颠倒因。<a id="a-A4"></a>如彼诸幻事譬说二种迷者。<a id="a-A5"></a>譬如幻像金等种种相貌显现。<a id="a-A6"></a>如是所起分别性亦尔。<a id="a-A7"></a>能取所取二迷恒时显现。<a id="a-A8"></a>偈曰。</p>
  <p id="aA9">如彼无体故　　得入第一义</p>
  <p id="aAA">如彼可得故　　通达世谛实</p>
  <p id="aAB">释曰。<a id="a-AC"></a>如彼无体故得入第一义者。<a id="a-AD"></a>如彼谓幻者幻事无有实体。<a id="a-AE"></a>此譬依他分别二相亦无实体。<a id="a-AF"></a>由此道理即得通达第一义谛。<a id="a-AG"></a>如彼可得故通达世谛实者。<a id="a-AH"></a>可得谓幻者幻事体亦可得。<a id="a-AI"></a>此譬虚妄分别亦尔。<a id="a-AJ"></a>由此道理即得通达世谛之实。<a id="a-AK"></a>偈曰。</p>
  <p id="aAL">彼事无体故　　即得真实境</p>
  <p id="aAM">如是转依故　　即得真实义</p>
  <p id="aAN">释曰。<a id="a-AO"></a>彼事无体故即得真实境者。<a id="a-AP"></a>若人了彼幻事无体。<a id="a-AQ"></a>即得木等实境。<a id="a-AR"></a>如是转依故即得真实义者。<a id="a-AS"></a>若诸菩萨了彼二迷无体。<a id="a-AT"></a>得转依时即得真实性义。<a id="a-AU"></a>偈曰。</p>
  <p id="aAV">迷因无体故　　无迷自在行</p>
  <p id="aAW">倒因无体故　　无倒自在转</p>
  <p id="aAX">释曰。<a id="a-AY"></a>迷因无体故无迷自在行者。<a id="a-AZ"></a>世间木石等虽复无体而为迷因。<a id="a-Aa"></a>若得无迷行则自在不依于他。<a id="a-Ab"></a>倒因无体故无倒自在转者。<a id="a-Ac"></a>如是依未转时虽复无体而为倒因。<a id="a-Ad"></a>若得转时由无倒故。<a id="a-Ae"></a>圣人亦得自在依自在行。<a id="a-Af"></a>偈曰。</p>
  <p id="aAg">是事彼处有　　彼有体亦无</p>
  <p id="aAh">有体无有故　　是故说是幻</p>
  <p id="aAi">释曰。<a id="a-Aj"></a>是事彼处有彼有体亦无者。<a id="a-Ak"></a>此显幻事有而非有。<a id="a-Al"></a>何以故。<a id="a-Am"></a>有者是幻像事。<a id="a-An"></a>彼处显现故。<a id="a-Ao"></a>非有者彼实体不可得故。<a id="a-Ap"></a>有体无有故是故说是幻者。<a id="a-Aq"></a>如是有体与无体无二。<a id="a-Ar"></a>由此义故说彼是幻。<a id="a-As"></a>偈曰。</p>
  <p id="aAt">无体非无体　　非无体即体</p>
  <p id="aAu">无体体无二　　是故说是幻</p>
  <p id="aAv">释曰。<a id="a-Aw"></a>无体非无体非无体即体者。<a id="a-Ax"></a>此显幻事非有而有。<a id="a-Ay"></a>何以故。<a id="a-Az"></a>非有者。<a id="a-B0"></a>彼幻事无体由无实体故。<a id="a-B1"></a>而有者。<a id="a-B2"></a>彼幻事非无体由像显现故。<a id="a-B3"></a>无体体无二是故说是幻者。<a id="a-B4"></a>如是无体与体无二。<a id="a-B5"></a>由此义故说彼是幻。<a id="a-B6"></a>偈曰。</p>
  <p id="aB7">说有二种光　　而无二光体</p>
  <p id="aB8">是故说色等　　有体即无体</p>
  <p id="aB9">释曰。<a id="a-BA"></a>说有二种光而无二光体者。<a id="a-BB"></a>此显虚妄分别有而非有。<a id="a-BC"></a>何以故。<a id="a-BD"></a>有者。<a id="a-BE"></a>彼二光显现故。<a id="a-BF"></a>非有者。<a id="a-BG"></a>彼实体不可得故。<a id="a-BH"></a>是故说色等有体即无体者。<a id="a-BI"></a>由此义故。<a id="a-BJ"></a>故说色等有体即是无体。<a id="a-BK"></a>偈曰。</p>
  <p id="aBL">无体非无体　　非无体即体</p>
  <p id="aBM">是故说色等　　无体体无二</p>
  <p id="aBN">释曰。<a id="a-BO"></a>无体非无体非无体即体者。<a id="a-BP"></a>此显虚妄分别非有而有。<a id="a-BQ"></a>何以故。<a id="a-BR"></a>非有者。<a id="a-BS"></a>彼二光无体由无实体故。<a id="a-BT"></a>而有者。<a id="a-BU"></a>彼二光非无体由光显现故。<a id="a-BV"></a>是故说色等无体体无二者。<a id="a-BW"></a>由此义故。<a id="a-BX"></a>故说色等无体与体而无有二。<a id="a-BY"></a>问体与无体何不一向定说而令彼二无差别耶。<a id="a-BZ"></a>偈曰。</p>
  <p id="aBa">有边为遮立　　无边为遮谤</p>
  <p id="aBb">退大趣小灭　　遮彼亦如是</p>
  <p id="aBc">释曰。<a id="a-Bd"></a>如其次第。<a id="a-Be"></a>一为遮有边。<a id="a-Bf"></a>二为遮无边。<a id="a-Bg"></a>三为遮趣小乘寂灭。<a id="a-Bh"></a>是故不得一向定说。<a id="a-Bi"></a>问云何遮有边。<a id="a-Bj"></a>答有边为遮立。<a id="a-Bk"></a>此明由于无体知无体故。<a id="a-Bl"></a>不应安立有。<a id="a-Bm"></a>问云何遮无边。<a id="a-Bn"></a>答无边为遮谤。<a id="a-Bo"></a>此明由于有体知世谛故。<a id="a-Bp"></a>不应非谤无。<a id="a-Bq"></a>问云何遮趣小乘寂灭。<a id="a-Br"></a>答退大趣小灭遮。<a id="a-Bs"></a>彼亦如是。<a id="a-Bt"></a>此明由彼二无别故。<a id="a-Bu"></a>不应厌体入小涅槃。<a id="a-Bv"></a>偈曰。</p>
  <p id="aBw">色识为迷因　　识识为迷体</p>
  <p id="aBx">色识因无故　　识识体亦无</p>
  <p id="aBy">释曰。<a id="a-Bz"></a>色识为迷因识识为迷体者。<a id="a-C0"></a>彼所迷境名色识。<a id="a-C1"></a>彼能迷体名非色识。<a id="a-C2"></a>色识无体故识识体亦无者。<a id="a-C3"></a>色识无故非色识亦无。<a id="a-C4"></a>何以故。<a id="a-C5"></a>由因无故彼果亦无。<a id="a-C6"></a>偈曰。</p>
  <p id="aC7">幻像及取幻　　迷故说有二</p>
  <p id="aC8">如是无彼二　　而有二可得</p>
  <p id="aC9">释曰。<a id="a-CA"></a>幻像及取幻迷故说有二者。<a id="a-CB"></a>迷人于幻像及取幻。<a id="a-CC"></a>由迷故说有能取所取二事。<a id="a-CD"></a>如是无彼二而有二可得者。<a id="a-CE"></a>彼二虽无而二可得。<a id="a-CF"></a>由迷显现故。<a id="a-CG"></a>问此譬欲何所显。<a id="a-CH"></a>偈曰。</p>
  <p id="aCI">骨像及取骨　　观故亦说二</p>
  <p id="aCJ">无二而说二　　可得亦如是</p>
  <p id="aCK">释曰。<a id="a-CL"></a>骨像及取骨观故亦说二者。<a id="a-CM"></a>观行人于骨像及取骨。<a id="a-CN"></a>由观故说有能观所观二事。<a id="a-CO"></a>无二而说二可得亦如是者。<a id="a-CP"></a>彼二虽无而二亦可得。<a id="a-CQ"></a>由观显现故。<a id="a-CR"></a>问如是观已。<a id="a-CS"></a>何法为所治。<a id="a-CT"></a>何法为能治。<a id="a-CU"></a>偈曰。</p>
  <p id="aCV">应知所治体　　谓彼法迷相</p>
  <p id="aCW">如是体无体　　有非有如幻</p>
  <p id="aCX">释曰。<a id="a-CY"></a>应知所治体谓彼法迷相者。<a id="a-CZ"></a>此中应知。<a id="a-Ca"></a>所治体即是法迷相。<a id="a-Cb"></a>法迷相者谓如是如是体故。<a id="a-Cc"></a>如是体无体有非有如幻者。<a id="a-Cd"></a>如是体说有者。<a id="a-Ce"></a>由虚妄分别故。<a id="a-Cf"></a>说非有者。<a id="a-Cg"></a>由能取所取二体与非体无别故。<a id="a-Ch"></a>如是有亦如幻无亦如幻说此相如幻。<a id="a-Ci"></a>偈曰。</p>
  <p id="aCj">应知能治体　　念处等诸法</p>
  <p id="aCk">如是体无相　　如幻亦如是</p>
  <p id="aCl">释曰。<a id="a-Cm"></a>应知能治体念处等诸法者。<a id="a-Cn"></a>此中应知。<a id="a-Co"></a>能治体即是诸法。<a id="a-Cp"></a>诸法者。<a id="a-Cq"></a>谓佛所说念处等法。<a id="a-Cr"></a>如是如是体故。<a id="a-Cs"></a>如是体无相如幻亦如是者。<a id="a-Ct"></a>彼体亦如幻。<a id="a-Cu"></a>何以故。<a id="a-Cv"></a>如诸凡夫所取。<a id="a-Cw"></a>如是如是有体故。<a id="a-Cx"></a>如诸佛所说。<a id="a-Cy"></a>如是如是无体故。<a id="a-Cz"></a>如是体无相。<a id="a-D0"></a>而佛世尊示现入胎出生踰城出家成正觉。<a id="a-D1"></a>如是无相而光显现。<a id="a-D2"></a>是故如幻。<a id="a-D3"></a>问若诸法同如幻。<a id="a-D4"></a>以何义故。<a id="a-D5"></a>一为能治。<a id="a-D6"></a>一为所治。<a id="a-D7"></a>偈曰。</p>
  <p id="aD8">譬如强幻王　　令余幻王退</p>
  <p id="aD9">如是清净法　　能令染法尽</p>
  <p id="aDA">释曰。<a id="a-DB"></a>譬如强幻王令余幻王退者。<a id="a-DC"></a>彼能治净法亦如幻王。<a id="a-DD"></a>由能对治染法得增上故。<a id="a-DE"></a>彼所治染法亦如幻王。<a id="a-DF"></a>由于境界得增上故。<a id="a-DG"></a>如是清净法能令染法尽者。<a id="a-DH"></a>如彼强力幻王能令余幻王退。<a id="a-DI"></a>菩萨亦尔。<a id="a-DJ"></a>知法如幻。<a id="a-DK"></a>能以净法对治染法。<a id="a-DL"></a>是故无慢。<a id="a-DM"></a>问世尊处处说如幻如梦如焰如像如影如响如水月如化。<a id="a-DN"></a>如此八譬各何所显。<a id="a-DO"></a>偈曰。</p>
  <p id="aDP">如幻至如化　　次第譬诸行</p>
  <p id="aDQ">二六二二六　　一一一有三</p>
  <p id="aDR">释曰。<a id="a-DS"></a>如幻至如化次第譬诸行者。<a id="a-DT"></a>幻譬内六入。<a id="a-DU"></a>无有我等体但光显现故。<a id="a-DV"></a>梦譬外六入。<a id="a-DW"></a>所受用尘体无有故。<a id="a-DX"></a>焰譬心及心数二法。<a id="a-DY"></a>由起迷故。<a id="a-DZ"></a>像复譬内六入。<a id="a-Da"></a>由是宿业像故。<a id="a-Db"></a>影复譬外六入。<a id="a-Dc"></a>由是内入影内入增上起故。<a id="a-Dd"></a>响譬所说法。<a id="a-De"></a>法如响故。<a id="a-Df"></a>水月譬依定法定则如水。<a id="a-Dg"></a>法则如月。<a id="a-Dh"></a>由彼澄静法显现故。<a id="a-Di"></a>化譬菩萨故意受生。<a id="a-Dj"></a>不染一切所作事故。<a id="a-Dk"></a>二六二二六一一一有三者。<a id="a-Dl"></a>初二六谓内六入外六入。<a id="a-Dm"></a>彼幻梦二譬。<a id="a-Dn"></a>所显二谓心及心数。<a id="a-Do"></a>彼炎譬所显。<a id="a-Dp"></a>复二六谓内六入外六入。<a id="a-Dq"></a>彼像影二譬所显。<a id="a-Dr"></a>一一一谓说法三昧受生。<a id="a-Ds"></a>彼响月化三譬所显。<a id="a-Dt"></a>已说真实义。<a id="a-Du"></a>次求能知智。<a id="a-Dv"></a>偈曰。</p>
  <p id="aDw">不真及似真　　真及似不真</p>
  <p id="aDx">如是四种智　　能知一切境</p>
  <p id="aDy">释曰。<a id="a-Dz"></a>不真及似真真及似不真者。<a id="a-E0"></a>不真谓不真分别智。<a id="a-E1"></a>由不随顺出世智分别故。<a id="a-E2"></a>似真谓非真非不真分别智。<a id="a-E3"></a>从初极通达分由随顺出世智故。<a id="a-E4"></a>真谓出世无分别智。<a id="a-E5"></a>证真如故。<a id="a-E6"></a>似不真谓非分别非不分别智。<a id="a-E7"></a>即出世后得世智故。<a id="a-E8"></a>如是四种智能知一切境者。<a id="a-E9"></a>由此四智具足知一切境界。<a id="a-EA"></a>已说求智。<a id="a-EB"></a>次说求染污及清净。<a id="a-EC"></a>偈曰。</p>
  <p id="aED">自界及二光　　痴共诸惑起</p>
  <p id="aEE">如是诸分别　　二实应远离</p>
  <p id="aEF">释曰。<a id="a-EG"></a>自界及二光痴共诸惑起者。<a id="a-EH"></a>自界谓自阿[黍-禾+利]耶识种子。<a id="a-EI"></a>二光谓能取光所取光。<a id="a-EJ"></a>此等分别。<a id="a-EK"></a>由共无明及诸余惑故得生起。<a id="a-EL"></a>如是诸分别二实应远离者。<a id="a-EM"></a>二实谓所取实及能取实。<a id="a-EN"></a>如是二实染污应求远离。<a id="a-EO"></a>偈曰。</p>
  <p id="aEP">得彼三缘已　　自界处应学</p>
  <p id="aEQ">如是二光灭　　譬如调箭皮</p>
  <p id="aER">释曰。<a id="a-ES"></a>得彼三缘已自界处应学者。<a id="a-ET"></a>三缘谓内外俱。<a id="a-EU"></a>如前说。<a id="a-EV"></a>自界谓诸分别。<a id="a-EW"></a>应如是解。<a id="a-EX"></a>处谓名处。<a id="a-EY"></a>此名处应安心。<a id="a-EZ"></a>应学谓修止观二道。<a id="a-Ea"></a>如是二光灭。<a id="a-Eb"></a>譬如调箭皮者。<a id="a-Ec"></a>谓分别二种光息。<a id="a-Ed"></a>譬如柔皮熟[革*卬]令软。<a id="a-Ee"></a>亦如调箭端曲令直转依亦尔。<a id="a-Ef"></a>若止若观一一须修。<a id="a-Eg"></a>得心慧二脱则二光不起。<a id="a-Eh"></a>如是清净应求至得。</p>
 </body>
</html>