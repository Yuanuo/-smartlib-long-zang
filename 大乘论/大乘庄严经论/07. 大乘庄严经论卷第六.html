<!doctype html>
<html id="z3IBVTiz3" data-ver="935">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘庄严经论卷第六</h1>
  <h2 id="a2">弘法品第十三</h2>
  <p id="a3">释曰。<a id="a-4"></a>已说求法。<a id="a-5"></a>次应以法为人演说。<a id="a-6"></a>偈曰。</p>
  <p id="a7">难得复不坚　　愍苦恒喜施</p>
  <p id="a8">况以法利世　　增长亦无尽</p>
  <p id="a9">释曰。<a id="a-A"></a>此偈先遮法悭。<a id="a-B"></a>难得复不坚者。<a id="a-C"></a>谓身命财。<a id="a-D"></a>愍苦恒喜施者。<a id="a-E"></a>菩萨尚能于一切时舍此三种不坚之法施诸苦厄众生。<a id="a-F"></a>由慈悲故。<a id="a-G"></a>况以法利世增长亦无尽者。<a id="a-H"></a>何况大法得之不难而生悭吝。<a id="a-I"></a>是故菩萨应以此法广利世间。<a id="a-J"></a>何以故。<a id="a-K"></a>法得增长亦无尽故。<a id="a-L"></a>已遮法悭。<a id="a-M"></a>次说利益。<a id="a-N"></a>偈曰。</p>
  <p id="aO">自证不可说　　引物说法性</p>
  <p id="aP">法身寂灭口　　悲流如蟒吸</p>
  <p id="aQ">释曰。<a id="a-R"></a>自证不可说引物说法性者。<a id="a-S"></a>世尊不说自所证法。<a id="a-T"></a>由不可说故。<a id="a-U"></a>为引接众生复以方便而说法性问云何方便。<a id="a-V"></a>答法身寂灭口悲流如蟒吸。<a id="a-W"></a>诸佛以法性为身。<a id="a-X"></a>寂灭为口。<a id="a-Y"></a>极广清净离二障故。<a id="a-Z"></a>以大慈悲流出教网引接众生。<a id="a-a"></a>譬如大蟒张口吐涎吸引诸物。<a id="a-b"></a>一切诸佛身口悲同引接亦尔。<a id="a-c"></a>大悲无尽由毕竟故。<a id="a-d"></a>偈曰。</p>
  <p id="ae">彼修得果故　　修说非无义</p>
  <p id="af">但闻及不闻　　修说则无理</p>
  <p id="ag">释曰。<a id="a-h"></a>彼修得果故修说非无义者。<a id="a-i"></a>诸佛以方便说自所证引接世间。<a id="a-j"></a>由能行者修力自在而得果故。<a id="a-k"></a>是故彼修及佛所说得非无义。<a id="a-l"></a>但闻及不闻修说则无理者。<a id="a-m"></a>若但闻法得见真义。<a id="a-n"></a>彼修则无利益。<a id="a-o"></a>若不闻法得入于修。<a id="a-p"></a>彼说则无利益。<a id="a-q"></a>已说说法利益。<a id="a-r"></a>次说说法差别。<a id="a-s"></a>偈曰。</p>
  <p id="at">阿含说证说　　谓口谓通力</p>
  <p id="au">通力谓相好　　余色及虚空</p>
  <p id="av">释曰。<a id="a-w"></a>诸菩萨说法有二种差别。<a id="a-x"></a>一者阿含说。<a id="a-y"></a>谓以口力而说。<a id="a-z"></a>二者证说。<a id="a-10"></a>谓以通力而说。<a id="a-11"></a>通力说复有多种。<a id="a-12"></a>或相好说。<a id="a-13"></a>或树林说。<a id="a-14"></a>或乐器说。<a id="a-15"></a>或空中说。<a id="a-16"></a>已说说法差别。<a id="a-17"></a>次说说法成就。<a id="a-18"></a>偈曰。</p>
  <p id="a19">无畏及断疑　　令信亦显实</p>
  <p id="a1A">如此诸菩萨　　说成就应知</p>
  <p id="a1B">释曰。<a id="a-1C"></a>诸菩萨说法成就由四种义。<a id="a-1D"></a>一者无畏。<a id="a-1E"></a>二者断疑。<a id="a-1F"></a>三者令信。<a id="a-1G"></a>四者显实。<a id="a-1H"></a>如梵天王问经说。<a id="a-1I"></a>菩萨四法具足则能开于广大法施。<a id="a-1J"></a>何等为四。<a id="a-1K"></a>一者摄治妙法。<a id="a-1L"></a>二者自慧明净。<a id="a-1M"></a>三者作善丈夫业。<a id="a-1N"></a>四者显示染净。<a id="a-1O"></a>此中第一多闻故得无畏。<a id="a-1P"></a>第二大慧故能断疑。<a id="a-1Q"></a>第三不依名利故令他信受。<a id="a-1R"></a>第四由通达世谛第一义谛故能显二种真实。<a id="a-1S"></a>谓染相真实净相真实。<a id="a-1T"></a>偈曰。</p>
  <p id="a1U">美语及离醉　　无退无不尽</p>
  <p id="a1V">种种及相应　　令解非求利</p>
  <p id="a1W">及以遍教授　　复次成就说</p>
  <p id="a1X">释曰。<a id="a-1Y"></a>美语者。<a id="a-1Z"></a>他嗔骂时不恶报故。<a id="a-1a"></a>离醉者。<a id="a-1b"></a>醉有二种。<a id="a-1c"></a>一他称赞时醉。<a id="a-1d"></a>二自成就时醉。<a id="a-1e"></a>谓家色财等成就生爱喜故。<a id="a-1f"></a>离者如此二醉于心灭故。<a id="a-1g"></a>无退者。<a id="a-1h"></a>不懈怠故。<a id="a-1i"></a>无不尽者。<a id="a-1j"></a>离于法悭一切说故。<a id="a-1k"></a>种种者。<a id="a-1l"></a>不重说故。<a id="a-1m"></a>相应者。<a id="a-1n"></a>不违现比量故。<a id="a-1o"></a>令解者。<a id="a-1p"></a>字句可解故。<a id="a-1q"></a>非求利者。<a id="a-1r"></a>不为财利令彼信故。<a id="a-1s"></a>遍教授者。<a id="a-1t"></a>被三乘故。<a id="a-1u"></a>已说说法成就。<a id="a-1v"></a>次说语成就。<a id="a-1w"></a>偈曰。</p>
  <p id="a1x">不细及调和　　善巧亦明了</p>
  <p id="a1y">应机亦离求　　分量与无尽</p>
  <p id="a1z">释曰。<a id="a-20"></a>不细者。<a id="a-21"></a>遍徒众故。<a id="a-22"></a>调和者。<a id="a-23"></a>悦可意故。<a id="a-24"></a>善巧者。<a id="a-25"></a>开示字句分明故。<a id="a-26"></a>明了者。<a id="a-27"></a>令易解故。<a id="a-28"></a>应机者。<a id="a-29"></a>随宜说故。<a id="a-2A"></a>离求者。<a id="a-2B"></a>不依名利说故。<a id="a-2C"></a>分量者。<a id="a-2D"></a>乐闻无厌故。<a id="a-2E"></a>无尽者。<a id="a-2F"></a>不可穷故。<a id="a-2G"></a>已说语成就。<a id="a-2H"></a>次说字成就。<a id="a-2I"></a>偈曰。</p>
  <p id="a2J">举名及释义　　随乘亦柔软</p>
  <p id="a2K">易解而应机　　出离随顺故</p>
  <p id="a2L">释曰。<a id="a-2M"></a>举名者。<a id="a-2N"></a>相应诸字句不违验故。<a id="a-2O"></a>释义者。<a id="a-2P"></a>释言诸字句不违理故。<a id="a-2Q"></a>随乘者。<a id="a-2R"></a>随乘诸字句不违三乘故。<a id="a-2S"></a>柔软者。<a id="a-2T"></a>离难诸字句不违于声故。<a id="a-2U"></a>易解者。<a id="a-2V"></a>聚集诸字句得义易故。<a id="a-2W"></a>应机者。<a id="a-2X"></a>应物诸字句逗机宜故。<a id="a-2Y"></a>出离者。<a id="a-2Z"></a>不在诸字句向涅槃故。<a id="a-2a"></a>随顺者。<a id="a-2b"></a>正行诸字句随顺八支圣道故。<a id="a-2c"></a>偈曰。</p>
  <p id="a2d">菩萨字成就　　如前义应知</p>
  <p id="a2e">声有六十种　　是说如来事</p>
  <p id="a2f">释曰。<a id="a-2g"></a>如来有六十种不可思议音声。<a id="a-2h"></a>如佛秘密经中说。<a id="a-2i"></a>寂静慧如来具足六十种声语。<a id="a-2j"></a>所谓润泽柔软可意意乐清净。<a id="a-2k"></a>如是广说。<a id="a-2l"></a>此中润泽声者。<a id="a-2m"></a>众生善根能持摄故。<a id="a-2n"></a>柔软声者。<a id="a-2o"></a>现前闻法得乐触故。<a id="a-2p"></a>可意声者。<a id="a-2q"></a>由善义故。<a id="a-2r"></a>意乐声者。<a id="a-2s"></a>由善字故。<a id="a-2t"></a>清净声者。<a id="a-2u"></a>无上出世后得故。<a id="a-2v"></a>无垢声者。<a id="a-2w"></a>诸惑习气不相应故。<a id="a-2x"></a>明亮声者。<a id="a-2y"></a>字句易解故。<a id="a-2z"></a>善力声者。<a id="a-30"></a>具足功德破诸外道恶邪见故。<a id="a-31"></a>乐闻声者。<a id="a-32"></a>信顺出离故。<a id="a-33"></a>不绝声者。<a id="a-34"></a>一切外道无能断故。<a id="a-35"></a>调伏声者。<a id="a-36"></a>贪等烦恼能对治故。<a id="a-37"></a>无刺声者。<a id="a-38"></a>制戒乐方便故。<a id="a-39"></a>不涩声者。<a id="a-3A"></a>令犯戒人得正出故。<a id="a-3B"></a>善调声者。<a id="a-3C"></a>教化教授故。<a id="a-3D"></a>悦耳声者。<a id="a-3E"></a>乱心对治故。<a id="a-3F"></a>身倚声者。<a id="a-3G"></a>能引三摩提故。<a id="a-3H"></a>心了声者。<a id="a-3I"></a>能引毗钵舍那故。<a id="a-3J"></a>心喜声者。<a id="a-3K"></a>善断疑故。<a id="a-3L"></a>喜乐生声者。<a id="a-3M"></a>决定拔邪故。<a id="a-3N"></a>无热恼声者。<a id="a-3O"></a>信受不悔故。<a id="a-3P"></a>能持智声者。<a id="a-3Q"></a>成就闻因智依止故。<a id="a-3R"></a>能持解声者。<a id="a-3S"></a>成就思因智依止故。<a id="a-3T"></a>不隐覆声者。<a id="a-3U"></a>不悭法而说故。<a id="a-3V"></a>可爱声者。<a id="a-3W"></a>令得自利果故。<a id="a-3X"></a>渴仰声者。<a id="a-3Y"></a>已得果人深愿乐故。<a id="a-3Z"></a>教敕声者。<a id="a-3a"></a>不思议法正说故。<a id="a-3b"></a>令解声者。<a id="a-3c"></a>思议法正说故。<a id="a-3d"></a>相应声者。<a id="a-3e"></a>不违验故。<a id="a-3f"></a>有益声者。<a id="a-3g"></a>如其所应教示导故。<a id="a-3h"></a>离重声者。<a id="a-3i"></a>不虚说故。<a id="a-3j"></a>师子声者。<a id="a-3k"></a>怖外道故。<a id="a-3l"></a>象声者。<a id="a-3m"></a>振大故。<a id="a-3n"></a>雷声者。<a id="a-3o"></a>深远故。<a id="a-3p"></a>龙声者。<a id="a-3q"></a>令信受故紧那罗声者。<a id="a-3r"></a>歌音美故。<a id="a-3s"></a>迦陵频伽声者。<a id="a-3t"></a>韵清亮故。<a id="a-3u"></a>梵声者。<a id="a-3v"></a>出远去故。<a id="a-3w"></a>命命鸟声者。<a id="a-3x"></a>初得吉祥一切事成故。<a id="a-3y"></a>天王声者。<a id="a-3z"></a>无敢违故天鼓声者。<a id="a-40"></a>破魔初故离慢声者。<a id="a-41"></a>赞毁不高故。<a id="a-42"></a>入一切声者。<a id="a-43"></a>入毗伽罗论一切种相故。<a id="a-44"></a>离不正声者。<a id="a-45"></a>忆不忘故。<a id="a-46"></a>应时声者。<a id="a-47"></a>教化事一切时起故。<a id="a-48"></a>无羞声者。<a id="a-49"></a>不依利养故。<a id="a-4A"></a>不怖声者。<a id="a-4B"></a>离惭羞故。<a id="a-4C"></a>欢喜声者。<a id="a-4D"></a>闻无厌故。<a id="a-4E"></a>随舍声者。<a id="a-4F"></a>一切明处善巧入故。<a id="a-4G"></a>善友声者。<a id="a-4H"></a>一切众生利成就故。<a id="a-4I"></a>常流声者。<a id="a-4J"></a>相续不断故。<a id="a-4K"></a>严饰声者种种显现故。<a id="a-4L"></a>满足声者。<a id="a-4M"></a>一音无量声说法故。<a id="a-4N"></a>众生根喜声者。<a id="a-4O"></a>一语无量义显现故。<a id="a-4P"></a>不毁呰声者。<a id="a-4Q"></a>如所立义信顺故。<a id="a-4R"></a>不增减声者。<a id="a-4S"></a>应时量说故。<a id="a-4T"></a>不躁急声者。<a id="a-4U"></a>不疾疾说故。<a id="a-4V"></a>遍一切声者。<a id="a-4W"></a>远近徒众同依止故。<a id="a-4X"></a>一切种成就声者。<a id="a-4Y"></a>世间法义皆譬喻令解故。<a id="a-4Z"></a>已说字成就。<a id="a-4a"></a>次说说法大。<a id="a-4b"></a>偈曰。</p>
  <p id="a4c">开演及施设　　建立并总举</p>
  <p id="a4d">别说与断疑　　略广皆令解</p>
  <p id="a4e">释曰。<a id="a-4f"></a>开演者。<a id="a-4g"></a>谓言说也。<a id="a-4h"></a>施设者。<a id="a-4i"></a>谓诸句也。<a id="a-4j"></a>建立者谓善相应也。<a id="a-4k"></a>如是分别开示。<a id="a-4l"></a>如其次第总举别说。<a id="a-4m"></a>断疑使义浅近易解。<a id="a-4n"></a>令听受者于所说法得决定故。<a id="a-4o"></a>略者一说。<a id="a-4p"></a>彼利根人速得解故。<a id="a-4q"></a>广者重说。<a id="a-4r"></a>彼钝根人迟得解故。<a id="a-4s"></a>偈曰。</p>
  <p id="a4t">说者及所说　　受者三轮净</p>
  <p id="a4u">复离八种过　　说者净应知</p>
  <p id="a4v">释曰。<a id="a-4w"></a>说者及所说受者三轮净者。<a id="a-4x"></a>何等三轮一是说者。<a id="a-4y"></a>谓诸佛菩萨。<a id="a-4z"></a>二是所说。<a id="a-50"></a>谓总说名字等诸种。<a id="a-51"></a>三是受者。<a id="a-52"></a>谓前略说得解人广说得解人。<a id="a-53"></a>复离八种过说者净应知者。<a id="a-54"></a>说者清净。<a id="a-55"></a>应知复离八种过失。<a id="a-56"></a>问何者八耶。<a id="a-57"></a>偈曰。</p>
  <p id="a58">懈怠及不解　　拒请不开义</p>
  <p id="a59">及以不断疑　　断疑不坚固</p>
  <p id="a5A">厌退及有吝　　如是八种过</p>
  <p id="a5B">诸佛无彼体　　故成无上说</p>
  <p id="a5C">释曰。<a id="a-5D"></a>八种过者。<a id="a-5E"></a>一懈怠。<a id="a-5F"></a>二不解义。<a id="a-5G"></a>三拒请。<a id="a-5H"></a>四不开义。<a id="a-5I"></a>五不断疑。<a id="a-5J"></a>六断疑不决定。<a id="a-5K"></a>七心有厌退不一切时说故。<a id="a-5L"></a>八有吝。<a id="a-5M"></a>不尽开示故。<a id="a-5N"></a>一切诸佛如是八过悉皆远离。<a id="a-5O"></a>是故得成无上说法。<a id="a-5P"></a>已说说法大。<a id="a-5Q"></a>次说义成就偈曰。</p>
  <p id="a5R">此法随时善　　生信喜觉因</p>
  <p id="a5S">义正及语巧　　能开四梵行</p>
  <p id="a5T">释曰。<a id="a-5U"></a>此法随时善生信喜觉因者。<a id="a-5V"></a>随时善谓初中后善。<a id="a-5W"></a>如其次第。<a id="a-5X"></a>闻思修时为信因故。<a id="a-5Y"></a>为喜因故。<a id="a-5Z"></a>为觉因故。<a id="a-5a"></a>为觉因者。<a id="a-5b"></a>定心观察此法道理得如实智故。<a id="a-5c"></a>义正及语巧能开四梵行者。<a id="a-5d"></a>义正谓善义及妙义。<a id="a-5e"></a>与世谛第一义谛相应故。<a id="a-5f"></a>语巧谓易受及易解由文显义现故。<a id="a-5g"></a>由此故能开示四种梵行。<a id="a-5h"></a>问何者四耶。<a id="a-5i"></a>偈曰。</p>
  <p id="a5j">不共他相应　　具断三界惑</p>
  <p id="a5k">自性及无垢　　是行为四种</p>
  <p id="a5l">释曰。<a id="a-5m"></a>四梵行者。<a id="a-5n"></a>一者独。<a id="a-5o"></a>二者满。<a id="a-5p"></a>三者清。<a id="a-5q"></a>四者白。<a id="a-5r"></a>不共他相应者是独义。<a id="a-5s"></a>由此行不共外道同行故。<a id="a-5t"></a>具断三界惑者是满义。<a id="a-5u"></a>由此行具断三界烦恼故。<a id="a-5v"></a>自性者是清义。<a id="a-5w"></a>由此行是无漏自性净故。<a id="a-5x"></a>无垢者是白义。<a id="a-5y"></a>由此行在漏尽身种类得无垢净故。<a id="a-5z"></a>已说说法义成就。<a id="a-60"></a>次说说法节。<a id="a-61"></a>偈曰。</p>
  <p id="a62">所谓令入节　　相节对治节</p>
  <p id="a63">及以秘密节　　是名为四节</p>
  <p id="a64">释曰。<a id="a-65"></a>诸佛说法不离四节。<a id="a-66"></a>一者令入节。<a id="a-67"></a>二者相节。<a id="a-68"></a>三者对治节。<a id="a-69"></a>四者秘密节。<a id="a-6A"></a>间此四节依何义。<a id="a-6B"></a>偈曰。</p>
  <p id="a6C">声闻及自性　　断过亦语深</p>
  <p id="a6D">次第依四义　　说节有四种</p>
  <p id="a6E">释曰。<a id="a-6F"></a>令入节者。<a id="a-6G"></a>应知教诸声闻入于法义令得不怖。<a id="a-6H"></a>说色等是有故。<a id="a-6I"></a>相节者。<a id="a-6J"></a>应知于分别等三种自性。<a id="a-6K"></a>无体无起自性清净。<a id="a-6L"></a>说一切法故。<a id="a-6M"></a>对治节者应知依断诸过对治八种障故。<a id="a-6N"></a>如大乘中说。<a id="a-6O"></a>受持二偈得尔所功德。<a id="a-6P"></a>皆为对治故说。<a id="a-6Q"></a>此对治后当解。<a id="a-6R"></a>秘密节者。<a id="a-6S"></a>应知依诸深语由回语方得义故。<a id="a-6T"></a>如大乘经偈说。<a id="a-6U"></a>不坚坚固解善住于颠倒。<a id="a-6V"></a>为烦恼所恼。<a id="a-6W"></a>速得大菩提。<a id="a-6X"></a>此节中不坚坚固解者。<a id="a-6Y"></a>不坚谓诸众生其心不乱。<a id="a-6Z"></a>于此不乱作坚固解。<a id="a-6a"></a>此解最胜能得菩提。<a id="a-6b"></a>乱者心驰坚着。<a id="a-6c"></a>不能至得菩提故。<a id="a-6d"></a>此是第一句义。<a id="a-6e"></a>善住于颠倒者。<a id="a-6f"></a>颠倒谓常乐我净执。<a id="a-6g"></a>若人能于颠倒中解无常无乐无我无净善住不退。<a id="a-6h"></a>即能速得菩提。<a id="a-6i"></a>不尔不得故。<a id="a-6j"></a>此是第二句义。<a id="a-6k"></a>为烦恼所恼者。<a id="a-6l"></a>长时勤修难行苦行由极疲倦能得菩提。<a id="a-6m"></a>不尔不得故。<a id="a-6n"></a>此是第三句义。<a id="a-6o"></a>已说说法节。<a id="a-6p"></a>次说说法意。<a id="a-6q"></a>偈曰。</p>
  <p id="a6r">平等及别义　　别时及别欲</p>
  <p id="a6s">依此四种意　　诸佛说应知</p>
  <p id="a6t">释曰。<a id="a-6u"></a>诸佛说法不离四意。<a id="a-6v"></a>一平等意。<a id="a-6w"></a>二别义意。<a id="a-6x"></a>三别时意。<a id="a-6y"></a>四别欲意。<a id="a-6z"></a>平等意者。<a id="a-70"></a>如佛说。<a id="a-71"></a>往昔毗婆尸佛即我身是。<a id="a-72"></a>由法身无差别故。<a id="a-73"></a>如是等说。<a id="a-74"></a>是名平等意。<a id="a-75"></a>别义意者。<a id="a-76"></a>如佛说。<a id="a-77"></a>一切诸法无自性故无生故。<a id="a-78"></a>如是等说。<a id="a-79"></a>是名别义意。<a id="a-7A"></a>别时意者。<a id="a-7B"></a>如佛说。<a id="a-7C"></a>若人愿见阿弥陀佛。<a id="a-7D"></a>一切皆得往生。<a id="a-7E"></a>此由别时得生故如是说。<a id="a-7F"></a>如是等说。<a id="a-7G"></a>是名别时意。<a id="a-7H"></a>别欲意者。<a id="a-7I"></a>彼人有如是善根。<a id="a-7J"></a>如来或时赞叹或时毁呰。<a id="a-7K"></a>由得少善根便为足故。<a id="a-7L"></a>如是等说是。<a id="a-7M"></a>名别欲意。<a id="a-7N"></a>已说说法意。<a id="a-7O"></a>次说受持大乘功德。<a id="a-7P"></a>偈曰。</p>
  <p id="a7Q">轻佛及轻法　　懈怠少知足</p>
  <p id="a7R">贪行及慢行　　悔行不定等</p>
  <p id="a7S">如是八种障　　大乘说对治</p>
  <p id="a7T">如是诸障断　　是人入正法</p>
  <p id="a7U">释曰。<a id="a-7V"></a>此二偈显示大乘断障功德。<a id="a-7W"></a>障有八种。<a id="a-7X"></a>一者轻佛障。<a id="a-7Y"></a>二者轻法障。<a id="a-7Z"></a>三者懈怠障。<a id="a-7a"></a>四者少知足障。<a id="a-7b"></a>五者贪行障。<a id="a-7c"></a>六者慢行障。<a id="a-7d"></a>七者悔行障。<a id="a-7e"></a>八者不定障。<a id="a-7f"></a>为对治轻佛障故。<a id="a-7g"></a>大乘经说。<a id="a-7h"></a>往昔毗婆尸佛即我身是。<a id="a-7i"></a>为对治轻法障故。<a id="a-7j"></a>大乘经说。<a id="a-7k"></a>于无量恒河沙佛所。<a id="a-7l"></a>修行大乘乃得生解。<a id="a-7m"></a>为对治懈怠障故大乘经说若有众生愿生安乐国土。<a id="a-7n"></a>一切当得往生。<a id="a-7o"></a>称念无垢月光佛名。<a id="a-7p"></a>决定当得作佛。<a id="a-7q"></a>为对治少知足障故。<a id="a-7r"></a>大乘经说有处赞叹檀等行。<a id="a-7s"></a>有处毁呰檀等行。<a id="a-7t"></a>为对治贪行障故。<a id="a-7u"></a>大乘经说。<a id="a-7v"></a>诸佛国土极妙乐事。<a id="a-7w"></a>为对治慢行障故。<a id="a-7x"></a>大乘经说。<a id="a-7y"></a>或有佛土最胜成就。<a id="a-7z"></a>为对治悔行障故。<a id="a-80"></a>大乘经说。<a id="a-81"></a>或有众生于佛菩萨起不饶益事得生善道。<a id="a-82"></a>为对治不定障故。<a id="a-83"></a>大乘经说。<a id="a-84"></a>诸佛授记声闻当得作佛及说一乘。<a id="a-85"></a>是名受持大乘得离八障。<a id="a-86"></a>偈曰。</p>
  <p id="a87">若文及若义　　二偈勤受持</p>
  <p id="a88">功德数有十　　是名胜慧者</p>
  <p id="a89">善种得圆满　　死时欢喜胜</p>
  <p id="a8A">受生随所欲　　念生智亦成</p>
  <p id="a8B">生生恒值佛　　闻法得信慧</p>
  <p id="a8C">远离于二障　　速成无上道</p>
  <p id="a8D">释曰。<a id="a-8E"></a>此三偈显示受持大乘集得功德。<a id="a-8F"></a>此功德有十种。<a id="a-8G"></a>一者成就一切善根种子圆满依止。<a id="a-8H"></a>二者临命终时得无上喜悦。<a id="a-8I"></a>三者于一切处得随愿受生。<a id="a-8J"></a>四者于一切生处得自性念生智。<a id="a-8K"></a>五者所生之处恒得值佛。<a id="a-8L"></a>六者恒在佛边闻大乘法。<a id="a-8M"></a>七者成就增上信根。<a id="a-8N"></a>八者成就增上慧根。<a id="a-8O"></a>九者得远离惑智二障。<a id="a-8P"></a>十者速得成就无上菩提。<a id="a-8Q"></a>若人于一切大乘经典。<a id="a-8R"></a>若文若义乃至一句。<a id="a-8S"></a>正勤受持。<a id="a-8T"></a>则得如是十种功德。<a id="a-8U"></a>此中应知。<a id="a-8V"></a>于现在世得初二种功德。<a id="a-8W"></a>于未来世得余八种功德。<a id="a-8X"></a>渐渐增胜。<a id="a-8Y"></a>已说持法功德。<a id="a-8Z"></a>次说说法功德。<a id="a-8a"></a>偈曰。</p>
  <p id="a8b">慧善及不退　　大悲名称远</p>
  <p id="a8c">巧便说诸法　　如日朗世间</p>
  <p id="a8d">释曰。<a id="a-8e"></a>若诸菩萨具足五因名善说法。<a id="a-8f"></a>一者不倒说。<a id="a-8g"></a>由慧善故。<a id="a-8h"></a>二者恒时说。<a id="a-8i"></a>由不退故。<a id="a-8j"></a>三者离求说。<a id="a-8k"></a>由大悲故。<a id="a-8l"></a>四者令信说。<a id="a-8m"></a>由名称远故。<a id="a-8n"></a>五者随机说由巧便故。<a id="a-8o"></a>由此五因能善说法。<a id="a-8p"></a>导引众生多生恭敬。<a id="a-8q"></a>譬如日出照朗世间。<a id="a-8r"></a>弘法品究竟。</p>
  <p data-pb></p>
  <h2 id="a8s">随修品第十四</h2>
  <p id="a8t">释曰。<a id="a-8u"></a>已说菩萨弘法。<a id="a-8v"></a>次说菩萨随法修行。<a id="a-8w"></a>此中随修有知义有知法有随法有同得有随行。<a id="a-8x"></a>今当次第显示。<a id="a-8y"></a>偈曰。</p>
  <p id="a8z">于二知无我　　于三离邪正</p>
  <p id="a90">菩萨如是解　　是名知义人</p>
  <p id="a91">释曰。<a id="a-92"></a>此偈明菩萨知义。<a id="a-93"></a>于二知无我者。<a id="a-94"></a>谓于人法二种而知无我。<a id="a-95"></a>由知能取所取无有体故。<a id="a-96"></a>于三离邪正者。<a id="a-97"></a>三谓三种三昧。<a id="a-98"></a>即空无相无愿。<a id="a-99"></a>由空三昧知无有体。<a id="a-9A"></a>解分别性故。<a id="a-9B"></a>由无相无愿三昧知无自体。<a id="a-9C"></a>由解依他真实性故。<a id="a-9D"></a>离邪正者。<a id="a-9E"></a>此三三昧引出世智故不邪。<a id="a-9F"></a>是世间故不正。<a id="a-9G"></a>菩萨如是解。<a id="a-9H"></a>是名知义人者。<a id="a-9I"></a>菩萨若知人法二种无我。<a id="a-9J"></a>能知三种三昧。<a id="a-9K"></a>离邪离正。<a id="a-9L"></a>如此则名知义。<a id="a-9M"></a>偈曰。</p>
  <p id="a9N">如是知义已　　知法犹如筏</p>
  <p id="a9O">闻法不应喜　　舍法名知法</p>
  <p id="a9P">释曰。<a id="a-9Q"></a>此偈明菩萨知法。<a id="a-9R"></a>初学菩萨得知义已。<a id="a-9S"></a>次应知法。<a id="a-9T"></a>谓能知修多罗等经法。<a id="a-9U"></a>犹如筏喻。<a id="a-9V"></a>不得但闻而生欢喜。<a id="a-9W"></a>何以故是法应舍。<a id="a-9X"></a>譬如筏故。<a id="a-9Y"></a>是名知法。<a id="a-9Z"></a>偈曰。</p>
  <p id="a9a">凡夫有二智　　即通二无我</p>
  <p id="a9b">为成彼智故　　如说随法行</p>
  <p id="a9c">释曰。<a id="a-9d"></a>此偈明菩萨随法。<a id="a-9e"></a>凡夫有二智者。<a id="a-9f"></a>谓知义智知法智。<a id="a-9g"></a>即通二无我者。<a id="a-9h"></a>由此二智故亦能通达人法二种无我。<a id="a-9i"></a>为成彼智故。<a id="a-9j"></a>如说随法行者。<a id="a-9k"></a>菩萨为成就彼二种智。<a id="a-9l"></a>应如所说法随顺修行。<a id="a-9m"></a>是名随法。<a id="a-9n"></a>偈曰。</p>
  <p id="a9o">成就彼智时　　出世间无上</p>
  <p id="a9p">凡住初地者　　所得皆同得</p>
  <p id="a9q">释曰。<a id="a-9r"></a>此偈明菩萨同得。<a id="a-9s"></a>成就彼智时出世间无上者。<a id="a-9t"></a>由彼智体最胜故。<a id="a-9u"></a>初地谓欢喜地。<a id="a-9v"></a>一切住欢喜地菩萨所得功德。<a id="a-9w"></a>彼初入地人亦皆同得故。<a id="a-9x"></a>偈曰。</p>
  <p id="a9y">见道所灭惑　　应知一切尽</p>
  <p id="a9z">随次修余地　　为断智障故</p>
  <p id="aA0">应知诸地中　　无分别建立</p>
  <p id="aA1">次第无间起　　如是说随行</p>
  <p id="aA2">释曰。<a id="a-A3"></a>此二偈明菩萨随行。<a id="a-A4"></a>此中见道所灭烦恼。<a id="a-A5"></a>入初地时一切悉尽。<a id="a-A6"></a>是故修习余地但为断于智障。<a id="a-A7"></a>然于诸地各有二智。<a id="a-A8"></a>一无分别智。<a id="a-A9"></a>二地建立智菩萨若在正观。<a id="a-AA"></a>于刹那刹那得尔所法而不分别。<a id="a-AB"></a>是名无分别智。<a id="a-AC"></a>菩萨出观后。<a id="a-AD"></a>分别观中所得法如是如是分数。<a id="a-AE"></a>是名地建立智。<a id="a-AF"></a>如此二智不得并起及间余法起。<a id="a-AG"></a>恒无间行。<a id="a-AH"></a>是名菩萨随行。<a id="a-AI"></a>菩萨能如是随行有四种不放逸轮。<a id="a-AJ"></a>一者胜土论。<a id="a-AK"></a>二者善人轮。<a id="a-AL"></a>三者自正轮。<a id="a-AM"></a>四者先福轮。<a id="a-AN"></a>如此四轮今当次第说。<a id="a-AO"></a>偈曰。</p>
  <p id="aAP">易求及善护　　善地亦善伴</p>
  <p id="aAQ">善寂此胜土　　菩萨则往生</p>
  <p id="aAR">释曰。<a id="a-AS"></a>此偈明胜土轮。<a id="a-AT"></a>土胜有五因缘。<a id="a-AU"></a>一者易求。<a id="a-AV"></a>谓四事供身不难得故。<a id="a-AW"></a>二者善护。<a id="a-AX"></a>谓国王如法恶人盗贼不得住故。<a id="a-AY"></a>三者善地。<a id="a-AZ"></a>处所调和无疫疠故。<a id="a-Aa"></a>四者善伴。<a id="a-Ab"></a>谓同戒同见为伴侣故。<a id="a-Ac"></a>五者善寂。<a id="a-Ad"></a>谓昼日无喧夜绝声故。<a id="a-Ae"></a>偈曰。</p>
  <p id="aAf">多闻及见谛　　巧说亦怜愍</p>
  <p id="aAg">不退此丈夫　　菩萨胜依止</p>
  <p id="aAh">释曰。<a id="a-Ai"></a>此偈明善人轮。<a id="a-Aj"></a>善人亦具五因缘。<a id="a-Ak"></a>一者多闻。<a id="a-Al"></a>成就阿含故。<a id="a-Am"></a>二者见谛。<a id="a-An"></a>得圣果故。<a id="a-Ao"></a>三者巧说能分别法故。<a id="a-Ap"></a>四者怜愍。<a id="a-Aq"></a>不贪利故。<a id="a-Ar"></a>五者不退。<a id="a-As"></a>无疲倦故。<a id="a-At"></a>偈曰。</p>
  <p id="aAu">善缘及善聚　　善修及善说</p>
  <p id="aAv">善出此五种　　是名自正胜</p>
  <p id="aAw">释曰。<a id="a-Ax"></a>此偈明自正轮。<a id="a-Ay"></a>自正亦具五因缘。<a id="a-Az"></a>一者善缘。<a id="a-B0"></a>妙法为缘故。<a id="a-B1"></a>二者善聚。<a id="a-B2"></a>福智具足故。<a id="a-B3"></a>三者善修。<a id="a-B4"></a>止观诸相应时修故。<a id="a-B5"></a>四者善说。<a id="a-B6"></a>无求利故。<a id="a-B7"></a>五者善出。<a id="a-B8"></a>所有上法恭敬修故。<a id="a-B9"></a>偈曰。</p>
  <p id="aBA">可乐及无难　　无病与寂静</p>
  <p id="aBB">观察此五种　　宿植善根故</p>
  <p id="aBC">释曰。<a id="a-BD"></a>此偈明先福轮。<a id="a-BE"></a>先福亦具五因缘。<a id="a-BF"></a>一者可乐。<a id="a-BG"></a>二者无难。<a id="a-BH"></a>三者无病。<a id="a-BI"></a>四者三昧。<a id="a-BJ"></a>五者智慧。<a id="a-BK"></a>第一事由住胜土为因。<a id="a-BL"></a>第二事由值善人为因。<a id="a-BM"></a>后三事由自正成就为因。<a id="a-BN"></a>已说四种不放逸轮。<a id="a-BO"></a>次说烦恼出烦恼。<a id="a-BP"></a>偈曰。</p>
  <p id="aBQ">远离于法界　　无别有贪法</p>
  <p id="aBR">是故诸佛说　　贪出贪余尔</p>
  <p id="aBS">释曰。<a id="a-BT"></a>如佛先说。<a id="a-BU"></a>我不说有异贪之法。<a id="a-BV"></a>能出于贪嗔痴亦尔。<a id="a-BW"></a>由离法界则别无体故。<a id="a-BX"></a>是故贪等法性得贪等名。<a id="a-BY"></a>此说贪等法性能出贪等。<a id="a-BZ"></a>此义是经旨趣。<a id="a-Ba"></a>偈曰。</p>
  <p id="aBb">由离法性外　　无别有诸法</p>
  <p id="aBc">是故如是说　　烦恼即菩提</p>
  <p id="aBd">释曰。<a id="a-Be"></a>如经中说。<a id="a-Bf"></a>无明与菩提同一。<a id="a-Bg"></a>此谓无明法性施设菩提名。<a id="a-Bh"></a>此义是经旨趣。<a id="a-Bi"></a>偈曰。</p>
  <p id="aBj">于贪起正思　　于贪得解脱</p>
  <p id="aBk">故说贪出贪　　嗔痴出亦尔</p>
  <p id="aBl">释曰。<a id="a-Bm"></a>若人于贪起正思观察。<a id="a-Bn"></a>如是知已于贪即得解脱。<a id="a-Bo"></a>故说以贪出离于贪。<a id="a-Bp"></a>出离嗔痴亦复如是。<a id="a-Bq"></a>已说烦恼出烦恼。<a id="a-Br"></a>次说远离二乘心。<a id="a-Bs"></a>偈曰。</p>
  <p id="aBt">菩萨处地狱　　为物不辞苦</p>
  <p id="aBu">舍有发小心　　此苦则为剧</p>
  <p id="aBv">释曰。<a id="a-Bw"></a>菩萨慈悲为诸众生入大地狱不辞大苦。<a id="a-Bx"></a>若灭三有功德起小乘心。<a id="a-By"></a>菩萨以此为苦。<a id="a-Bz"></a>最为深重。<a id="a-C0"></a>问此义云何。<a id="a-C1"></a>偈曰。</p>
  <p id="aC2">虽恒处地狱　　不障大菩提</p>
  <p id="aC3">若起自利心　　是大菩提障</p>
  <p id="aC4">释曰。<a id="a-C5"></a>菩萨虽为众生长时入大地狱不以为苦。<a id="a-C6"></a>何以故。<a id="a-C7"></a>于广净菩提不为障故。<a id="a-C8"></a>若起异乘乐涅槃心。<a id="a-C9"></a>即为大苦。<a id="a-CA"></a>何以故。<a id="a-CB"></a>于大乘乐住而为障故。<a id="a-CC"></a>此偈显前偈义应知。<a id="a-CD"></a>已说遮二乘心。<a id="a-CE"></a>次说遮怖畏心。<a id="a-CF"></a>偈曰。</p>
  <p id="aCG">无体及可得　　此事犹如幻</p>
  <p id="aCH">性净与无垢　　此事则如空</p>
  <p id="aCI">释曰。<a id="a-CJ"></a>无体及可得此事犹如幻者。<a id="a-CK"></a>一切诸法无有自性。<a id="a-CL"></a>故曰无体。<a id="a-CM"></a>而复见有相貌显现。<a id="a-CN"></a>故曰可得。<a id="a-CO"></a>诸凡夫人于此二处互生怖畏。<a id="a-CP"></a>此不应尔。<a id="a-CQ"></a>何以故。<a id="a-CR"></a>幻相似故。<a id="a-CS"></a>譬如幻等实无有体而显现可见。<a id="a-CT"></a>诸法无体可得亦尔。<a id="a-CU"></a>是故于此二处不应怖畏。<a id="a-CV"></a>性净与无垢此事则如空者。<a id="a-CW"></a>法界本来清净。<a id="a-CX"></a>故曰性净。<a id="a-CY"></a>后时离尘清净。<a id="a-CZ"></a>故曰无垢。<a id="a-Ca"></a>诸凡夫人于此二处互生怖畏。<a id="a-Cb"></a>此不应尔。<a id="a-Cc"></a>何以故。<a id="a-Cd"></a>空相似故。<a id="a-Ce"></a>譬如虚空本性清净。<a id="a-Cf"></a>后时亦说离尘清净。<a id="a-Cg"></a>法界性净及以无垢亦复如是。<a id="a-Ch"></a>是故于此二处不应怖畏。<a id="a-Ci"></a>复次更有似画譬喻。<a id="a-Cj"></a>能遮前二怖畏。<a id="a-Ck"></a>偈曰。</p>
  <p id="aCl">譬如工画师　　画平起凹凸</p>
  <p id="aCm">如是虚分别　　于无见能所</p>
  <p id="aCn">释曰。<a id="a-Co"></a>譬如善巧画师能画平壁起凹凸相。<a id="a-Cp"></a>实无高下而见高下。<a id="a-Cq"></a>不真分别亦复如是。<a id="a-Cr"></a>于平等法界无二相处。<a id="a-Cs"></a>而常见有能所二相。<a id="a-Ct"></a>是故不应怖畏。<a id="a-Cu"></a>此中复有似水譬喻。<a id="a-Cv"></a>能遮后二怖畏。<a id="a-Cw"></a>偈曰。</p>
  <p id="aCx">譬如清水浊　　秽除还本清</p>
  <p id="aCy">自心净亦尔　　唯离客尘故</p>
  <p id="aCz">释曰。<a id="a-D0"></a>譬如清水垢来则浊。<a id="a-D1"></a>后时若清唯除垢耳。<a id="a-D2"></a>清非外来本性清故心方便净亦复如是。<a id="a-D3"></a>心性本净客尘故染。<a id="a-D4"></a>后时清净除客尘耳。<a id="a-D5"></a>净非外来本性净故。<a id="a-D6"></a>是故不应怖畏。<a id="a-D7"></a>偈曰。</p>
  <p id="aD8">已说心性净　　而为客尘染</p>
  <p id="aD9">不离心真如　　别有心性净</p>
  <p id="aDA">释曰。<a id="a-DB"></a>譬如水性自清而为客垢所浊。<a id="a-DC"></a>如是心性自净而为客尘所染。<a id="a-DD"></a>此义已成。<a id="a-DE"></a>由是义故。<a id="a-DF"></a>不离心之真如别有异心。<a id="a-DG"></a>谓依他相说为自性清净。<a id="a-DH"></a>此中应知。<a id="a-DI"></a>说心真如名之为心。<a id="a-DJ"></a>即说此心为自性清净。<a id="a-DK"></a>此心即是阿摩罗识。<a id="a-DL"></a>已遮怖畏。<a id="a-DM"></a>次遮贪罪。<a id="a-DN"></a>偈曰。</p>
  <p id="aDO">菩萨念众生　　爱之彻骨髓</p>
  <p id="aDP">恒时欲利益　　犹如一子故</p>
  <p id="aDQ">释曰。<a id="a-DR"></a>诸菩萨爱诸众生。<a id="a-DS"></a>此名为贪。<a id="a-DT"></a>余如偈说。<a id="a-DU"></a>偈曰。</p>
  <p id="aDV">由利群生意　　起贪不得罪</p>
  <p id="aDW">嗔则与彼违　　恒欲损他故</p>
  <p id="aDX">释曰。<a id="a-DY"></a>若谓菩萨爱诸众生起贪名罪者。<a id="a-DZ"></a>此义不然。<a id="a-Da"></a>何以故。<a id="a-Db"></a>此贪恒作利益众生因故。<a id="a-Dc"></a>偈曰。</p>
  <p id="aDd">如鸽于自子　　普覆生极爱</p>
  <p id="aDe">如是有悲人　　于生爱亦尔</p>
  <p id="aDf">释曰。<a id="a-Dg"></a>譬如鸽鸟多贪爱念诸子最得增上。<a id="a-Dh"></a>如是菩萨多悲爱诸众生。<a id="a-Di"></a>增上亦尔。<a id="a-Dj"></a>偈曰。</p>
  <p id="aDk">慈与嗔心违　　息苦苦心反</p>
  <p id="aDl">利则违无利　　无畏违畏心</p>
  <p id="aDm">释曰。<a id="a-Dn"></a>菩萨于诸众生由得慈心故。<a id="a-Do"></a>与嗔心相违。<a id="a-Dp"></a>由得息苦心故。<a id="a-Dq"></a>与作苦心相违。<a id="a-Dr"></a>由得利益心故。<a id="a-Ds"></a>与无利心相违。<a id="a-Dt"></a>由得无畏心故。<a id="a-Du"></a>与作畏心相违。<a id="a-Dv"></a>是故菩萨起如是贪不得名罪。<a id="a-Dw"></a>已遮贪罪。<a id="a-Dx"></a>次说修行差别。<a id="a-Dy"></a>偈曰。</p>
  <p id="aDz">善行于生死　　如病服苦药</p>
  <p id="aE0">善行于众生　　如医近病者</p>
  <p id="aE1">善行于自心　　如调未成奴</p>
  <p id="aE2">善行于欲尘　　如商善贩卖</p>
  <p id="aE3">善行于三业　　如人善浣衣</p>
  <p id="aE4">善行不恼他　　如父于爱子</p>
  <p id="aE5">善行于修习　　如钻火不息</p>
  <p id="aE6">善行于三昧　　如财与信人</p>
  <p id="aE7">善行于般若　　如幻师知幻</p>
  <p id="aE8">是名诸菩萨　　善行诸境界</p>
  <p id="aE9">释曰。<a id="a-EA"></a>诸菩萨修行有九种差别。<a id="a-EB"></a>一者善行生死。<a id="a-EC"></a>譬如病久服苦涩药。<a id="a-ED"></a>但为差病不生贪染。<a id="a-EE"></a>菩萨亦尔。<a id="a-EF"></a>亲近生死但为思惟策励。<a id="a-EG"></a>非为染着。<a id="a-EH"></a>二者善行众生。<a id="a-EI"></a>譬如良医亲近病者。<a id="a-EJ"></a>菩萨亦尔。<a id="a-EK"></a>有大悲故不舍烦恼病苦众生。<a id="a-EL"></a>三者善行自心。<a id="a-EM"></a>譬如有智之主善能调服未成就奴。<a id="a-EN"></a>菩萨亦尔。<a id="a-EO"></a>善能调伏未调伏心。<a id="a-EP"></a>四者善行欲尘。<a id="a-EQ"></a>譬如商人善于贩卖。<a id="a-ER"></a>菩萨亦尔。<a id="a-ES"></a>于檀等诸度增长资财。<a id="a-ET"></a>五者善行三业。<a id="a-EU"></a>譬如善浣衣师能除秽垢。<a id="a-EV"></a>菩萨亦尔。<a id="a-EW"></a>修治三业能令清净。<a id="a-EX"></a>六者善行不恼众生。<a id="a-EY"></a>譬如慈父爱于小儿虽秽不恶。<a id="a-EZ"></a>菩萨亦尔。<a id="a-Ea"></a>众生加损未尝嗔恼。<a id="a-Eb"></a>七者善行修习。<a id="a-Ec"></a>譬如钻火未热不息。<a id="a-Ed"></a>菩萨亦尔。<a id="a-Ee"></a>修习善法曾无间心。<a id="a-Ef"></a>八者善行三昧。<a id="a-Eg"></a>譬如出财得保信人日日滋益。<a id="a-Eh"></a>菩萨亦尔。<a id="a-Ei"></a>修习诸定不乱不味功德增长。<a id="a-Ej"></a>九者善行般若。<a id="a-Ek"></a>譬如幻师知幻非实。<a id="a-El"></a>菩萨亦尔。<a id="a-Em"></a>于所观法得不颠倒。<a id="a-En"></a>是名菩萨修行差别。<a id="a-Eo"></a>已说修行差别。<a id="a-Ep"></a>次说三轮清净。<a id="a-Eq"></a>偈曰。</p>
  <p id="aEr">常勤大精进　　熟二令清净</p>
  <p id="aEs">净觉无分别　　渐渐得菩提</p>
  <p id="aEt">释曰。<a id="a-Eu"></a>常勤大精进熟二令清净者。<a id="a-Ev"></a>菩萨以大精进力勤行自他二利。<a id="a-Ew"></a>是故众生及自并得成熟。<a id="a-Ex"></a>是名清净。<a id="a-Ey"></a>净觉无分别渐渐得菩提者。<a id="a-Ez"></a>净觉谓法无我智。<a id="a-F0"></a>此智不分别三轮。<a id="a-F1"></a>谓修者所修正修。<a id="a-F2"></a>故得清净。<a id="a-F3"></a>由此净故渐渐得成无上菩提。<a id="a-F4"></a>随修品究竟。</p>
 </body>
</html>