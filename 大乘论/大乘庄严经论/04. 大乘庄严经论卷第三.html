<!doctype html>
<html id="z3IBVTdz0" data-ver="1043">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘庄严经论卷第三</h1>
  <h2 id="a2">菩提品第十</h2>
  <p id="a3">释曰。<a id="a-4"></a>已说菩萨成熟众生。<a id="a-5"></a>次说菩萨得一切种智。<a id="a-6"></a>偈曰。</p>
  <p id="a7">一切难已行　　一切善已集</p>
  <p id="a8">一切时已度　　一切障已断</p>
  <p id="a9">释曰。<a id="a-A"></a>此偈显一切种智因圆满。<a id="a-B"></a>一切难已行者。<a id="a-C"></a>由具足行无量百千种难行行未曾疲倦故。<a id="a-D"></a>一切善已集者。<a id="a-E"></a>由具足聚集诸波罗蜜自性善根故。<a id="a-F"></a>一切时已度者。<a id="a-G"></a>由具足经长时大劫阿僧祇故。<a id="a-H"></a>一切障已断者。<a id="a-I"></a>由具足断一切大乘障谓诸地所有微细障故。<a id="a-J"></a>偈曰。</p>
  <p id="aK">成就一切种　　此即为佛身</p>
  <p id="aL">譬如大箧开　　众宝无不现</p>
  <p id="aM">释曰。<a id="a-N"></a>此偈显一切种智果圆满有三义分别。<a id="a-O"></a>一至得。<a id="a-P"></a>二自性。<a id="a-Q"></a>三譬喻。<a id="a-R"></a>成就一切种者。<a id="a-S"></a>谓至得分别。<a id="a-T"></a>从此已后成就一切种智故。<a id="a-U"></a>此即为佛身者。<a id="a-V"></a>谓自性分别。<a id="a-W"></a>即说一切种智为佛身体故。<a id="a-X"></a>譬如大箧开众宝无不现者。<a id="a-Y"></a>谓譬喻分别。<a id="a-Z"></a>不可思议菩提分宝皆现前故。<a id="a-a"></a>已说一切种智为佛身。<a id="a-b"></a>次说此身无二相。<a id="a-c"></a>偈曰。</p>
  <p id="ad">白法为佛身　　非无亦非有</p>
  <p id="ae">佛为法宝因　　法则善根因</p>
  <p id="af">释曰。<a id="a-g"></a>白法为佛身者。<a id="a-h"></a>转六波罗蜜等一切善法为佛体故。<a id="a-i"></a>非无亦非有者。<a id="a-j"></a>此体非无。<a id="a-k"></a>何以故。<a id="a-l"></a>真如无别故。<a id="a-m"></a>亦复非有。<a id="a-n"></a>何以故。<a id="a-o"></a>自性不成就故。<a id="a-p"></a>是名无二相。<a id="a-q"></a>佛为法宝因者。<a id="a-r"></a>佛说一切法故。<a id="a-s"></a>及以神通力故。<a id="a-t"></a>法则善根因者。<a id="a-u"></a>众生为田善根为谷。<a id="a-v"></a>如是法宝于所化众生田生长善根谷故。<a id="a-w"></a>偈曰。</p>
  <p id="ax">具法亦离法　　如藏亦如云</p>
  <p id="ay">生法雨法雨　　故成如是譬</p>
  <p id="az">释曰。<a id="a-10"></a>此偈重显前义。<a id="a-11"></a>具法亦离法者。<a id="a-12"></a>诸佛具足一切善法故。<a id="a-13"></a>远离一切不善法故。<a id="a-14"></a>如藏亦如云者。<a id="a-15"></a>佛宝如藏法宝如云。<a id="a-16"></a>问此以何义。<a id="a-17"></a>答生法雨法雨故成如是譬。<a id="a-18"></a>佛宝能出生法宝。<a id="a-19"></a>与大藏相似。<a id="a-1A"></a>法宝能生长一切众生善根。<a id="a-1B"></a>与大云相似。<a id="a-1C"></a>已说佛身无二相。<a id="a-1D"></a>次说是无上归依。<a id="a-1E"></a>偈曰。</p>
  <p id="a1F">诸佛常救护　　众生三染污</p>
  <p id="a1G">诸惑诸恶行　　及以生老死</p>
  <p id="a1H">释曰。<a id="a-1I"></a>此偈略显救护义。<a id="a-1J"></a>诸佛常救护者。<a id="a-1K"></a>由毕竟救护故。<a id="a-1L"></a>问救护何法。<a id="a-1M"></a>答众生三染污。<a id="a-1N"></a>谓烦恼染污。<a id="a-1O"></a>业染污。<a id="a-1P"></a>生染污。<a id="a-1Q"></a>诸惑者。<a id="a-1R"></a>即烦恼染污。<a id="a-1S"></a>诸恶行者。<a id="a-1T"></a>即业染污。<a id="a-1U"></a>及以生老死者。<a id="a-1V"></a>即生染污。<a id="a-1W"></a>问云何救护。<a id="a-1X"></a>答于此三种众生一切时救护不舍。<a id="a-1Y"></a>即是毕竟义。<a id="a-1Z"></a>偈曰。</p>
  <p id="a1a">诸灾及恶趣　　身见亦小乘</p>
  <p id="a1b">如是诸众生　　一切皆救护</p>
  <p id="a1c">释曰。<a id="a-1d"></a>此偈广显救护义。<a id="a-1e"></a>诸灾者。<a id="a-1f"></a>谓盲聋喑哑狂乱形残等众生。<a id="a-1g"></a>由佛力故。<a id="a-1h"></a>盲者得视。<a id="a-1i"></a>聋者得听。<a id="a-1j"></a>哑者能言。<a id="a-1k"></a>狂者得正。<a id="a-1l"></a>乱者得定。<a id="a-1m"></a>形残者得具足。<a id="a-1n"></a>如是救护。<a id="a-1o"></a>恶趣者。<a id="a-1p"></a>谓地狱等众生放火照触。<a id="a-1q"></a>令得离苦不复更入。<a id="a-1r"></a>如是救护。<a id="a-1s"></a>身见者。<a id="a-1t"></a>谓着我众生令得人无我解入二乘涅槃。<a id="a-1u"></a>如是救护。<a id="a-1v"></a>小乘者。<a id="a-1w"></a>谓二乘性。<a id="a-1x"></a>不定众生方便引入大乘。<a id="a-1y"></a>如是救护。<a id="a-1z"></a>偈曰。</p>
  <p id="a20">佛为胜归处　　无比故无上</p>
  <p id="a21">如前种种畏　　无不令脱者</p>
  <p id="a22">释曰。<a id="a-23"></a>此偈显归依胜。<a id="a-24"></a>由佛无譬喻故为无上。<a id="a-25"></a>是故如前所说三种染污众生及余灾等众生。<a id="a-26"></a>一切皆能救护。<a id="a-27"></a>偈曰。</p>
  <p id="a28">诸佛善满身　　一切世间胜</p>
  <p id="a29">妙法化众生　　以度悲海故</p>
  <p id="a2A">释曰。<a id="a-2B"></a>此偈显归依胜因。<a id="a-2C"></a>诸佛善满身一切世间胜者。<a id="a-2D"></a>此由自利究竟。<a id="a-2E"></a>由力无畏等诸善功德自性满故。<a id="a-2F"></a>妙法化众生以度悲海故者。<a id="a-2G"></a>善解教化众生方便。<a id="a-2H"></a>及度大悲海岸究竟故。<a id="a-2I"></a>偈曰。</p>
  <p id="a2J">尽于未来际　　普及一切生</p>
  <p id="a2K">恒时利益彼　　是说归依大</p>
  <p id="a2L">释曰。<a id="a-2M"></a>此偈显归依大。<a id="a-2N"></a>大有三义。<a id="a-2O"></a>一者时大。<a id="a-2P"></a>穷一切众生生死际故。<a id="a-2Q"></a>二者境大。<a id="a-2R"></a>以一切众生为境故。<a id="a-2S"></a>三者事大。<a id="a-2T"></a>恒时作利益救脱其苦令出离故。<a id="a-2U"></a>已说无上归依。<a id="a-2V"></a>次说如来转依相。<a id="a-2W"></a>偈曰。</p>
  <p id="a2X">二障种恒随　　彼灭极广断</p>
  <p id="a2Y">白法圆满故　　依转二道成</p>
  <p id="a2Z">释曰。<a id="a-2a"></a>此偈显示转依有离有得。<a id="a-2b"></a>二障种恒随彼灭极广断者。<a id="a-2c"></a>此明所治远离。<a id="a-2d"></a>谓烦恼障智障二种种子。<a id="a-2e"></a>无始已来恒时随逐。<a id="a-2f"></a>今得永灭极者。<a id="a-2g"></a>一切地广者。<a id="a-2h"></a>一切种此皆断故。<a id="a-2i"></a>白法圆满故。<a id="a-2j"></a>依转二道成者。<a id="a-2k"></a>此明能治成就。<a id="a-2l"></a>谓佛体与最上圆满白法相应。<a id="a-2m"></a>尔时依转得二道成就。<a id="a-2n"></a>一得极清净出世智。<a id="a-2o"></a>道二得无边所识境界智道。<a id="a-2p"></a>是名转依。<a id="a-2q"></a>偈曰。</p>
  <p id="a2r">彼处如来住　　不动如山王</p>
  <p id="a2s">尚悲乐灭人　　况着诸有者</p>
  <p id="a2t">释曰。<a id="a-2u"></a>此偈显示如来转依诸转中胜。<a id="a-2v"></a>何以故。<a id="a-2w"></a>如来转依住无漏界处。<a id="a-2x"></a>如山王镇地安住不动。<a id="a-2y"></a>如此转已见于声闻缘觉乐寂灭人尚生怜愍。<a id="a-2z"></a>何况远边下贱著有苦恼众生。<a id="a-30"></a>偈曰。</p>
  <p id="a31">他利及无上　　不转及不生</p>
  <p id="a32">广大与无二　　无住亦平等</p>
  <p id="a33">殊胜与遍授　　是说如来转</p>
  <p id="a34">显示十功德　　差别义应知</p>
  <p id="a35">释曰。<a id="a-36"></a>此二偈显示如来转依有十种功德差别。<a id="a-37"></a>何等为十。<a id="a-38"></a>一者他义转。<a id="a-39"></a>谓转依已为利他故。<a id="a-3A"></a>二者无上转。<a id="a-3B"></a>谓转依已一切法中而得自在过二乘转故。<a id="a-3C"></a>三者不转转。<a id="a-3D"></a>谓转依已染污诸因不能转此依彼依转故。<a id="a-3E"></a>四者不生转。<a id="a-3F"></a>谓转依已一切染污法毕竟不起故。<a id="a-3G"></a>五者广大转。<a id="a-3H"></a>谓转依已示现得大菩提及般涅槃故。<a id="a-3I"></a>六者无二转。<a id="a-3J"></a>谓转依已生死涅槃无有二故。<a id="a-3K"></a>七者不住转。<a id="a-3L"></a>谓转依已有为无为俱不住故。<a id="a-3M"></a>八者平等转。<a id="a-3N"></a>谓转依已与声闻缘觉。<a id="a-3O"></a>同解脱烦恼障故。<a id="a-3P"></a>九者殊胜转。<a id="a-3Q"></a>谓转依已力无畏等一切佛法无与等故。<a id="a-3R"></a>十者遍授转。<a id="a-3S"></a>谓转依已恒以一切乘而教授故。<a id="a-3T"></a>偈曰。</p>
  <p id="a3U">如空遍一切　　佛亦一切遍</p>
  <p id="a3V">虚空遍诸色　　诸佛遍众生</p>
  <p id="a3W">释曰。<a id="a-3X"></a>此偈显示佛体一切遍与虚空相似。<a id="a-3Y"></a>初二句直说。<a id="a-3Z"></a>后二句释说。<a id="a-3a"></a>譬如虚空遍一切色聚。<a id="a-3b"></a>佛体亦尔遍一切众生聚。<a id="a-3c"></a>若以众生现非佛故。<a id="a-3d"></a>言佛体不遍者。<a id="a-3e"></a>是义不然。<a id="a-3f"></a>未成就故。<a id="a-3g"></a>偈曰。</p>
  <p id="a3h">譬如水器坏　　月像不现前</p>
  <p id="a3i">如是众生过　　佛像亦不现</p>
  <p id="a3j">释曰。<a id="a-3k"></a>此偈显示佛体虽遍而众生不见。<a id="a-3l"></a>譬如水器破坏不见月像。<a id="a-3m"></a>如是众生过失不见佛像。<a id="a-3n"></a>此义得成。<a id="a-3o"></a>偈曰。</p>
  <p id="a3p">譬如火聚性　　或然或灭尽</p>
  <p id="a3q">如是诸佛化　　或出或涅槃</p>
  <p id="a3r">释曰。<a id="a-3s"></a>此偈显示诸佛教化有出有没。<a id="a-3t"></a>譬如火性有时炽然有时灭尽。<a id="a-3u"></a>诸佛教化亦复如是。<a id="a-3v"></a>有时示现出世。<a id="a-3w"></a>有时示现涅槃。<a id="a-3x"></a>如是已说如来转依。<a id="a-3y"></a>次说如来事业恒无功用。<a id="a-3z"></a>偈曰。</p>
  <p id="a40">意珠及天鼓　　自然成自事</p>
  <p id="a41">佛化及佛说　　无思亦如是</p>
  <p id="a42">释曰。<a id="a-43"></a>此偈显示佛事无功用。<a id="a-44"></a>譬如如意宝珠虽复无心自然能作种种变现。<a id="a-45"></a>如来亦尔。<a id="a-46"></a>虽复无功用心自然能起种种变化。<a id="a-47"></a>譬如天鼓虽复无心自然能出种种音声。<a id="a-48"></a>如来亦尔。<a id="a-49"></a>虽复无功用心自然能说种种妙法。<a id="a-4A"></a>偈曰。</p>
  <p id="a4B">依空业无间　　而业有增减</p>
  <p id="a4C">依界事不断　　而事有生灭</p>
  <p id="a4D">释曰。<a id="a-4E"></a>此偈显示佛事无间。<a id="a-4F"></a>譬如世间依空所作无时断绝。<a id="a-4G"></a>诸佛亦尔。<a id="a-4H"></a>依无漏界而作佛事亦无断绝。<a id="a-4I"></a>譬如世间依空所作有增有减。<a id="a-4J"></a>诸佛亦尔。<a id="a-4K"></a>依无漏界而作佛事亦有生灭。<a id="a-4L"></a>已说无功用心不舍佛事。<a id="a-4M"></a>次说无漏法界甚深。<a id="a-4N"></a>偈曰。</p>
  <p id="a4O">如前后亦尔　　及离一切障</p>
  <p id="a4P">非净非不净　　佛说名为如</p>
  <p id="a4Q">释曰。<a id="a-4R"></a>此偈显示法界清净相。<a id="a-4S"></a>如前后亦尔者。<a id="a-4T"></a>所谓非净。<a id="a-4U"></a>由自性不染故。<a id="a-4V"></a>及离一切障者。<a id="a-4W"></a>所谓非不净。<a id="a-4X"></a>由后时客尘离故。<a id="a-4Y"></a>非净非不净佛说名为如者。<a id="a-4Z"></a>是故佛说是如非净非不净。<a id="a-4a"></a>是名法界清净相。<a id="a-4b"></a>偈曰。</p>
  <p id="a4c">清净空无我　　佛说第一我</p>
  <p id="a4d">诸佛我净故　　故佛名大我</p>
  <p id="a4e">释曰。<a id="a-4f"></a>此偈显示法界大我相。<a id="a-4g"></a>清净空无我者。<a id="a-4h"></a>此无漏界由第一无我为自性故。<a id="a-4i"></a>佛说第一我者。<a id="a-4j"></a>第一无我谓清净如。<a id="a-4k"></a>彼清净如即是诸佛我自性。<a id="a-4l"></a>诸佛我净故。<a id="a-4m"></a>故佛名大我者。<a id="a-4n"></a>由佛此我最得清净。<a id="a-4o"></a>是故号佛以为大我。<a id="a-4p"></a>由此义意。<a id="a-4q"></a>诸佛于无漏界建立第一我。<a id="a-4r"></a>是名法界大我相。<a id="a-4s"></a>偈曰。</p>
  <p id="a4t">非体非非体　　如是说佛体</p>
  <p id="a4u">是故作是论　　定是无记法</p>
  <p id="a4v">释曰。<a id="a-4w"></a>此偈显示法界无记相。<a id="a-4x"></a>作体者。<a id="a-4y"></a>人法二相不可说故。<a id="a-4z"></a>非非体者。<a id="a-50"></a>如相实有故。<a id="a-51"></a>如是说佛体者。<a id="a-52"></a>由此因缘故说佛体非体非非体。<a id="a-53"></a>是故作是论定是无记法者。<a id="a-54"></a>无记谓死后有如来死后无如来。<a id="a-55"></a>死后亦有如来亦无如来。<a id="a-56"></a>死后非有如来非无如来。<a id="a-57"></a>如是四句不可记故。<a id="a-58"></a>是故法界是无记相。<a id="a-59"></a>偈曰。</p>
  <p id="a5A">譬如铁热息　　譬如眼翳除</p>
  <p id="a5B">心智息亦尔　　不说有无体</p>
  <p id="a5C">释曰。<a id="a-5D"></a>此偈显示法界解脱相。<a id="a-5E"></a>譬如铁热息譬如眼翳除者。<a id="a-5F"></a>如是二物热息翳除可说非体非非体。<a id="a-5G"></a>何以故。<a id="a-5H"></a>非体者。<a id="a-5I"></a>由热翳无相故。<a id="a-5J"></a>非非体者。<a id="a-5K"></a>由息相有体故。<a id="a-5L"></a>心智息亦尔不说有无体者。<a id="a-5M"></a>诸佛心智以贪为热以无明为翳。<a id="a-5N"></a>彼二若息亦说非体非非体。<a id="a-5O"></a>何以故。<a id="a-5P"></a>非体者。<a id="a-5Q"></a>由贪及无明息故。<a id="a-5R"></a>非非体者。<a id="a-5S"></a>由心慧解脱有故。<a id="a-5T"></a>是名法界解脱相。<a id="a-5U"></a>已说相甚深。<a id="a-5V"></a>次说处甚深。<a id="a-5W"></a>偈曰。</p>
  <p id="a5X">诸佛无漏界　　非一亦非多</p>
  <p id="a5Y">前身随顺故　　非身如空故</p>
  <p id="a5Z">释曰。<a id="a-5a"></a>此偈显示法界处甚深。<a id="a-5b"></a>诸佛无漏。<a id="a-5c"></a>法界非一亦非多。<a id="a-5d"></a>何以故。<a id="a-5e"></a>非一者。<a id="a-5f"></a>由前身随顺故。<a id="a-5g"></a>非多者。<a id="a-5h"></a>由非身故。<a id="a-5i"></a>问云何非身。<a id="a-5j"></a>答如虚空故。<a id="a-5k"></a>是名法界处甚深。<a id="a-5l"></a>已说处甚深。<a id="a-5m"></a>次说业甚深。<a id="a-5n"></a>偈曰。</p>
  <p id="a5o">譬如大宝藏　　众宝之所依</p>
  <p id="a5p">净界亦如是　　佛法之依止</p>
  <p id="a5q">释曰。<a id="a-5r"></a>此偈显示法界依止业。<a id="a-5s"></a>由清净法界为力无畏等诸菩提分宝所依止故。<a id="a-5t"></a>偈曰。</p>
  <p id="a5u">譬如密云布　　洒雨成百谷</p>
  <p id="a5v">净界亦如是　　流善熟众生</p>
  <p id="a5w">释曰。<a id="a-5x"></a>此偈显示法界成熟众生业。<a id="a-5y"></a>由从清净法界流诸善根成熟众生故。<a id="a-5z"></a>偈曰。</p>
  <p id="a60">譬如日月盈　　皎净轮圆满</p>
  <p id="a61">净界亦如是　　善根聚圆满</p>
  <p id="a62">释曰。<a id="a-63"></a>此偈显示法界到究竟业聚。<a id="a-64"></a>谓福智由清净法界。<a id="a-65"></a>如此二聚得圆满故。<a id="a-66"></a>偈曰。</p>
  <p id="a67">譬如日轮出　　流光照一切</p>
  <p id="a68">净界亦如是　　流说化群生</p>
  <p id="a69">释曰。<a id="a-6A"></a>此偈显示法界说正法业。<a id="a-6B"></a>偈曰。</p>
  <p id="a6C">譬如日光合　　同事照世间</p>
  <p id="a6D">净界亦如是　　佛合同业化</p>
  <p id="a6E">释曰。<a id="a-6F"></a>此偈显示法界化所作业。<a id="a-6G"></a>譬如多日多光一时和合同作一事。<a id="a-6H"></a>谓干熟等。<a id="a-6I"></a>如是多佛多智一时和合同作一业。<a id="a-6J"></a>谓变化等。<a id="a-6K"></a>偈曰。</p>
  <p id="a6L">譬如日光照　　无限亦一时</p>
  <p id="a6M">净界佛光照　　二事亦如是</p>
  <p id="a6N">释曰。<a id="a-6O"></a>此偈显示法界无分别业。<a id="a-6P"></a>譬如日光普照无有分限亦复一时。<a id="a-6Q"></a>如是佛光普照无限一时亦复如是。<a id="a-6R"></a>偈曰。</p>
  <p id="a6S">譬如诸日光　　说有云等翳</p>
  <p id="a6T">净界诸佛智　　说有众生障</p>
  <p id="a6U">释曰。<a id="a-6V"></a>此偈显示法界不作业。<a id="a-6W"></a>譬如日光云等为翳是故不照。<a id="a-6X"></a>如是佛光众生过失为障。<a id="a-6Y"></a>五浊多故。<a id="a-6Z"></a>是故不有所作。<a id="a-6a"></a>偈曰。</p>
  <p id="a6b">譬如滋灰力　　染衣种种色</p>
  <p id="a6c">净界行愿力　　解脱种种智</p>
  <p id="a6d">释曰。<a id="a-6e"></a>此偈显示法界解脱智业。<a id="a-6f"></a>譬如别衣由滋灰力。<a id="a-6g"></a>有处得种种色。<a id="a-6h"></a>有处不得种种色。<a id="a-6i"></a>三乘净界亦尔。<a id="a-6j"></a>由行愿力诸佛解脱得种种智。<a id="a-6k"></a>二乘解脱不得种种智。<a id="a-6l"></a>偈曰。</p>
  <p id="a6m">无漏界甚深　　相处业三种</p>
  <p id="a6n">诸佛如是说　　譬如染画空</p>
  <p id="a6o">释曰。<a id="a-6p"></a>此偈重显前甚深义。<a id="a-6q"></a>无漏界甚深相处业三种者。<a id="a-6r"></a>此无漏界世尊略说三种甚深。<a id="a-6s"></a>一者相甚深。<a id="a-6t"></a>二者处甚深。<a id="a-6u"></a>三者业甚深。<a id="a-6v"></a>相甚深有四种。<a id="a-6w"></a>一清净相。<a id="a-6x"></a>二大我相。<a id="a-6y"></a>三无记相。<a id="a-6z"></a>四解脱相。<a id="a-70"></a>如其次第。<a id="a-71"></a>由前四偈所显处甚深一种。<a id="a-72"></a>谓一多不住故。<a id="a-73"></a>由第五偈所显业甚深有八种。<a id="a-74"></a>一宝依止业。<a id="a-75"></a>二成熟众生业。<a id="a-76"></a>三到究竟业。<a id="a-77"></a>四说正法业。<a id="a-78"></a>五化所作业。<a id="a-79"></a>六无分别业。<a id="a-7A"></a>七智不作业。<a id="a-7B"></a>八解脱智业。<a id="a-7C"></a>如其次第。<a id="a-7D"></a>由后八偈所显。<a id="a-7E"></a>诸佛如是说。<a id="a-7F"></a>譬如染画空者。<a id="a-7G"></a>此无漏界无有戏论。<a id="a-7H"></a>譬如虚空是故甚深。<a id="a-7I"></a>如是甚深差别说者。<a id="a-7J"></a>譬如染于虚空画于虚空。<a id="a-7K"></a>是义应知。<a id="a-7L"></a>偈曰。</p>
  <p id="a7M">一切无别故　　得如清净故</p>
  <p id="a7N">故说诸众生　　名为如来藏</p>
  <p id="a7O">释曰。<a id="a-7P"></a>此偈显示法界是如来藏。<a id="a-7Q"></a>一切无别故者。<a id="a-7R"></a>一切众生一切诸佛等无差别。<a id="a-7S"></a>故名为如。<a id="a-7T"></a>得如清净故者。<a id="a-7U"></a>得清净如以为自性。<a id="a-7V"></a>故名如来。<a id="a-7W"></a>以是义故可说一切众生名为如来藏。<a id="a-7X"></a>已说无漏界甚深。<a id="a-7Y"></a>次说诸佛变化。<a id="a-7Z"></a>偈曰。</p>
  <p id="a7a">声闻及缘觉　　菩萨与如来</p>
  <p id="a7b">初化退世间　　至佛退菩萨</p>
  <p id="a7c">释曰。<a id="a-7d"></a>此偈显示增上变化。<a id="a-7e"></a>一切世间变化声闻变化能退。<a id="a-7f"></a>一切声闻变化缘觉变化能退。<a id="a-7g"></a>一切缘觉变化菩萨变化能退。<a id="a-7h"></a>一切菩萨变化诸佛变化能退。<a id="a-7i"></a>无有一人变化能退诸佛变化。<a id="a-7j"></a>是故如来变化最得增上。<a id="a-7k"></a>偈曰。</p>
  <p id="a7l">如是佛变化　　无量不思议</p>
  <p id="a7m">随人随世界　　随时种种现</p>
  <p id="a7n">释曰。<a id="a-7o"></a>此偈显示甚深变化。<a id="a-7p"></a>此甚深有二种。<a id="a-7q"></a>一者无量。<a id="a-7r"></a>二者不思议。<a id="a-7s"></a>问此事云何。<a id="a-7t"></a>答随何根人随何世界随何时节。<a id="a-7u"></a>如其差别。<a id="a-7v"></a>若多若少。<a id="a-7w"></a>种种变化。<a id="a-7x"></a>如是无量亦不思议。<a id="a-7y"></a>是故如来变化最为甚深。<a id="a-7z"></a>自下次说别转变化。<a id="a-80"></a>偈曰。</p>
  <p id="a81">如是五根转　　变化得增上</p>
  <p id="a82">诸义遍所作　　功德千二百</p>
  <p id="a83">释曰。<a id="a-84"></a>此偈显示转五根变化。<a id="a-85"></a>此变化得二种增上。<a id="a-86"></a>一者得诸义遍所作。<a id="a-87"></a>谓一一根皆能互用一切境界故。<a id="a-88"></a>二者得功德千二百。<a id="a-89"></a>谓一一根各得千二百功德故。<a id="a-8A"></a>偈曰。</p>
  <p id="a8B">如是意根转　　变化得增上</p>
  <p id="a8C">极净无分别　　恒随变化行</p>
  <p id="a8D">释曰。<a id="a-8E"></a>此偈显示转意根变化。<a id="a-8F"></a>意根谓染污识。<a id="a-8G"></a>由此转故得极净无分别智。<a id="a-8H"></a>恒与一切变化随行共所作故。<a id="a-8I"></a>偈曰。</p>
  <p id="a8J">如是义受转　　变化得增上</p>
  <p id="a8K">净土如所欲　　受用皆现前</p>
  <p id="a8L">释曰。<a id="a-8M"></a>此偈显示转义受变化。<a id="a-8N"></a>义谓五尘受谓五识。<a id="a-8O"></a>由此二转刹土清净。<a id="a-8P"></a>所欲现前随意受用。<a id="a-8Q"></a>偈曰。</p>
  <p id="a8R">如是分别转　　变化得增上</p>
  <p id="a8S">诸智所作业　　恒时无碍行</p>
  <p id="a8T">释曰。<a id="a-8U"></a>此偈显示转分别变化。<a id="a-8V"></a>分别谓意识。<a id="a-8W"></a>由此转故诸智所作。<a id="a-8X"></a>一切时变化无有障碍。<a id="a-8Y"></a>偈曰。</p>
  <p id="a8Z">如是安立转　　变化得增上</p>
  <p id="a8a">住佛不动句　　不住于涅槃</p>
  <p id="a8b">释曰。<a id="a-8c"></a>此偈显示转安立变化。<a id="a-8d"></a>安立谓器世界。<a id="a-8e"></a>由此转故。<a id="a-8f"></a>住佛不动无漏法界。<a id="a-8g"></a>得不般涅槃。<a id="a-8h"></a>恒起增上变化。<a id="a-8i"></a>偈曰。</p>
  <p id="a8j">如是欲染转　　变化得增上</p>
  <p id="a8k">住佛无上乐　　示现妻无染</p>
  <p id="a8l">释曰。<a id="a-8m"></a>此偈显示转欲染变化。<a id="a-8n"></a>由此转故得二种变化。<a id="a-8o"></a>一者得无上乐住。<a id="a-8p"></a>二者得于妻无染。<a id="a-8q"></a>偈曰。</p>
  <p id="a8r">如是空想转　　变化得增上</p>
  <p id="a8s">随欲一切得　　所去皆无拥</p>
  <p id="a8t">释曰。<a id="a-8u"></a>此偈显示转空想变化。<a id="a-8v"></a>由此转故得二种变化。<a id="a-8w"></a>一者所欲皆得。<a id="a-8x"></a>得虚空藏故。<a id="a-8y"></a>二者所去无拥。<a id="a-8z"></a>得虚空解故。<a id="a-90"></a>偈曰。</p>
  <p id="a91">如是无量转　　如是无量化</p>
  <p id="a92">不思议所作　　诸佛依无垢</p>
  <p id="a93">释曰。<a id="a-94"></a>此偈总结前义。<a id="a-95"></a>由无量转故得无量变化。<a id="a-96"></a>如是诸佛不思议业。<a id="a-97"></a>一切皆依无漏法界。<a id="a-98"></a>是义应知。<a id="a-99"></a>已说诸佛变化。<a id="a-9A"></a>次说诸佛成熟众生。<a id="a-9B"></a>偈曰。</p>
  <p id="a9C">令集亦令长　　令熟亦令脱</p>
  <p id="a9D">熟熟不无余　　世间无尽故</p>
  <p id="a9E">释曰。<a id="a-9F"></a>此偈显示次第成熟因。<a id="a-9G"></a>未集善根者令聚集。<a id="a-9H"></a>已集善根者令增长。<a id="a-9I"></a>已长善根者令成熟。<a id="a-9J"></a>已熟善根者令解脱。<a id="a-9K"></a>使得最极清净。<a id="a-9L"></a>如是十方诸佛各各善说。<a id="a-9M"></a>熟已复熟不般涅槃。<a id="a-9N"></a>何以故。<a id="a-9O"></a>由诸世间无有尽故。<a id="a-9P"></a>偈曰。</p>
  <p id="a9Q">难得已具得　　处处为物归</p>
  <p id="a9R">希有非希有　　由得善方便</p>
  <p id="a9S">释曰。<a id="a-9T"></a>此偈显示已熟菩萨行非希有相。<a id="a-9U"></a>难得已具得处处为物归者。<a id="a-9V"></a>无上菩提最上功德。<a id="a-9W"></a>此未曾有。<a id="a-9X"></a>今已具足相应。<a id="a-9Y"></a>由此相应故能恒于十方世界为物归处。<a id="a-9Z"></a>希有非希有者。<a id="a-9a"></a>如是处处成熟众生。<a id="a-9b"></a>是为希有。<a id="a-9c"></a>如此希有亦非希有。<a id="a-9d"></a>何以故。<a id="a-9e"></a>由得善方便故。<a id="a-9f"></a>善方便者。<a id="a-9g"></a>谓随机道即是清净行。<a id="a-9h"></a>偈曰。</p>
  <p id="a9i">转法及法没　　得道亦涅槃</p>
  <p id="a9j">处处方便起　　不动真法界</p>
  <p id="a9k">释曰。<a id="a-9l"></a>此偈显示普遍成熟因。<a id="a-9m"></a>转法及法没得道亦涅槃者。<a id="a-9n"></a>谓于一刹那中有处示现转无量法轮。<a id="a-9o"></a>有处示现正法灭尽。<a id="a-9p"></a>有处示现得大菩提。<a id="a-9q"></a>有处示现入于涅槃。<a id="a-9r"></a>此由众生行不同故。<a id="a-9s"></a>处处方便起不动真法界者。<a id="a-9t"></a>若众生应可成熟。<a id="a-9u"></a>如来随彼住处处处教化。<a id="a-9v"></a>然于无漏法界亦复不动偈曰。</p>
  <p id="a9w">不起分别意　　成熟去来今</p>
  <p id="a9x">处处化众生　　三门常示现</p>
  <p id="a9y">释曰。<a id="a-9z"></a>此偈显示自然成熟因。<a id="a-A0"></a>不起分别意成熟去来今者。<a id="a-A1"></a>一切诸佛不作是念。<a id="a-A2"></a>我曾成熟众生。<a id="a-A3"></a>我当成熟众生。<a id="a-A4"></a>我今成熟众生。<a id="a-A5"></a>何以故。<a id="a-A6"></a>由无分别故。<a id="a-A7"></a>处处化众生三门常示现者。<a id="a-A8"></a>虽无功用而一切时。<a id="a-A9"></a>以诸善根于十方世界。<a id="a-AA"></a>遍以三门成熟众生。<a id="a-AB"></a>三门者。<a id="a-AC"></a>谓三乘教门故。<a id="a-AD"></a>偈曰。</p>
  <p id="aAE">如日自然光　　照闇成百谷</p>
  <p id="aAF">法日光亦尔　　灭惑熟众生</p>
  <p id="aAG">释曰。<a id="a-AH"></a>此偈譬显自然义。<a id="a-AI"></a>譬如日轮无勤方便自然放光处处破闇成熟百谷。<a id="a-AJ"></a>诸佛亦尔。<a id="a-AK"></a>虽无功用以法日光处处灭惑成熟众生。<a id="a-AL"></a>偈曰。</p>
  <p id="aAM">一灯燃众灯　　极聚明无尽</p>
  <p id="aAN">一熟化多熟　　无尽化亦然</p>
  <p id="aAO">释曰。<a id="a-AP"></a>此偈显示展转成熟因。<a id="a-AQ"></a>譬如一灯。<a id="a-AR"></a>传然众灯。<a id="a-AS"></a>极大灯聚无量无数而一灯无尽。<a id="a-AT"></a>诸佛亦尔。<a id="a-AU"></a>一佛成熟化多成熟极大众生聚无量无数。<a id="a-AV"></a>然其化力亦复无尽。<a id="a-AW"></a>偈曰。</p>
  <p id="aAX">巨海纳众流　　无厌复无溢</p>
  <p id="aAY">佛界摄众善　　不满亦不增</p>
  <p id="aAZ">释曰。<a id="a-Aa"></a>此偈显示无厌成熟因。<a id="a-Ab"></a>譬如巨海广纳百川无有厌足亦无盈溢。<a id="a-Ac"></a>为容受故。<a id="a-Ad"></a>佛界亦尔。<a id="a-Ae"></a>常摄无量清净善根。<a id="a-Af"></a>而不满足亦不增长。<a id="a-Ag"></a>由希有故。<a id="a-Ah"></a>已说诸佛成熟众生。<a id="a-Ai"></a>次说诸佛法界清净。<a id="a-Aj"></a>偈曰。</p>
  <p id="aAk">二障已永除　　法如得清净</p>
  <p id="aAl">诸物及缘智　　自在亦无尽</p>
  <p id="aAm">释曰。<a id="a-An"></a>此偈显示法界性义。<a id="a-Ao"></a>二障已永除法如得清净者。<a id="a-Ap"></a>谓清净相。<a id="a-Aq"></a>由烦恼障及智障悉永尽故。<a id="a-Ar"></a>诸物及缘智自在亦无尽者。<a id="a-As"></a>谓自在相。<a id="a-At"></a>由于诸物及缘彼智。<a id="a-Au"></a>二种自在永无尽故。<a id="a-Av"></a>偈曰。</p>
  <p id="aAw">一切种如智　　修净法界因</p>
  <p id="aAx">利乐化众生　　此果亦无尽</p>
  <p id="aAy">释曰。<a id="a-Az"></a>此偈显示法界因义。<a id="a-B0"></a>一切种如智修净法界因者。<a id="a-B1"></a>谓为清净法界于一切时修一切种如门智以为因故。<a id="a-B2"></a>利乐化众生此果亦无尽者。<a id="a-B3"></a>谓为教化众生于一切时与一切众生利乐二果恒无尽故。<a id="a-B4"></a>偈曰。</p>
  <p id="aB5">发起身口心　　三业恒时化</p>
  <p id="aB6">二门及二聚　　方便悉圆满</p>
  <p id="aB7">释曰。<a id="a-B8"></a>此偈显示法界业义。<a id="a-B9"></a>发起身口心三业恒时化者。<a id="a-BA"></a>谓起身业口业心业一切时教化众生故。<a id="a-BB"></a>二门及二聚方便悉圆满者。<a id="a-BC"></a>论具足二门二聚为方便故。<a id="a-BD"></a>二门谓三昧门陀罗尼门。<a id="a-BE"></a>二聚谓福德聚智慧聚。<a id="a-BF"></a>偈曰。</p>
  <p id="aBG">自性及法食　　变化位差别</p>
  <p id="aBH">此由法界净　　诸佛之所说</p>
  <p id="aBI">释曰。<a id="a-BJ"></a>此偈显示法界位义。<a id="a-BK"></a>自性及法食变化位差别者。<a id="a-BL"></a>谓自性身食身化身位差别故。<a id="a-BM"></a>此由法界净诸佛之所说者。<a id="a-BN"></a>若法界不清净此位不成故。<a id="a-BO"></a>已说诸佛法界清净。<a id="a-BP"></a>次说诸佛三身。<a id="a-BQ"></a>偈曰。</p>
  <p id="aBR">性身及食身　　化身合三身</p>
  <p id="aBS">应知第一身　　余二之依止</p>
  <p id="aBT">释曰。<a id="a-BU"></a>一切诸佛有三种身。<a id="a-BV"></a>一者自性身。<a id="a-BW"></a>由转依相故。<a id="a-BX"></a>二者食身。<a id="a-BY"></a>由于大集众中作法食故。<a id="a-BZ"></a>三者化身。<a id="a-Ba"></a>由作所化众生利益故。<a id="a-Bb"></a>此中应知。<a id="a-Bc"></a>自性身为食身化身依止。<a id="a-Bd"></a>由是本故。<a id="a-Be"></a>偈曰。</p>
  <p id="aBf">食身于诸界　　受用有差别</p>
  <p id="aBg">众土名身业　　一切皆异故</p>
  <p id="aBh">释曰。<a id="a-Bi"></a>食身于一切世界中诸徒众诸刹土诸名号诸身诸业。<a id="a-Bj"></a>如此诸受用事悉皆不同。<a id="a-Bk"></a>偈曰。</p>
  <p id="aBl">平等微细身　　受用身相合</p>
  <p id="aBm">应知受用身　　得是化身因</p>
  <p id="aBn">释曰。<a id="a-Bo"></a>平等谓自性身。<a id="a-Bp"></a>一切诸佛等无别故。<a id="a-Bq"></a>微细者。<a id="a-Br"></a>由此身难知故。<a id="a-Bs"></a>受用身谓食身。<a id="a-Bt"></a>此身与平等身合由依起故。<a id="a-Bu"></a>应知受用身复是化身因者。<a id="a-Bv"></a>由所欲受用一切示现故。<a id="a-Bw"></a>偈曰。</p>
  <p id="aBx">化佛无量化　　是故名化身</p>
  <p id="aBy">二身二利成　　一切种建立</p>
  <p id="aBz">释曰。<a id="a-C0"></a>由化身诸佛于一切时化作无量差别。<a id="a-C1"></a>佛由此化故名为化身。<a id="a-C2"></a>二身者谓食身化身。<a id="a-C3"></a>二利者谓自利他利。<a id="a-C4"></a>食身以自利成就为相。<a id="a-C5"></a>化身以他利成就为相。<a id="a-C6"></a>如此二利。<a id="a-C7"></a>一切种成就故。<a id="a-C8"></a>次第建立食身及化身。<a id="a-C9"></a>偈曰。</p>
  <p id="aCA">工巧及出生　　得道般涅槃</p>
  <p id="aCB">示此大方便　　令他得解脱</p>
  <p id="aCC">释曰。<a id="a-CD"></a>复次化身者。<a id="a-CE"></a>于一切时教化众生。<a id="a-CF"></a>或现工巧。<a id="a-CG"></a>或现出生。<a id="a-CH"></a>或现得菩提。<a id="a-CI"></a>或现般涅槃。<a id="a-CJ"></a>如是种种示大方便。<a id="a-CK"></a>皆令众生而得解脱。<a id="a-CL"></a>此是他利成就相。<a id="a-CM"></a>偈曰。</p>
  <p id="aCN">应知佛三身　　是佛身皆摄</p>
  <p id="aCO">自他利依止　　示现悉三身</p>
  <p id="aCP">释曰。<a id="a-CQ"></a>应知此三身摄一切诸佛身。<a id="a-CR"></a>示现一切自利他利依止故。<a id="a-CS"></a>偈曰。</p>
  <p id="aCT">由依心业故　　三佛俱平等</p>
  <p id="aCU">自性无间续　　三佛俱常住</p>
  <p id="aCV">释曰。<a id="a-CW"></a>彼三种身如其次第。<a id="a-CX"></a>一切诸佛悉皆平等。<a id="a-CY"></a>由依故。<a id="a-CZ"></a>一切诸佛自性身平等。<a id="a-Ca"></a>法界无别故。<a id="a-Cb"></a>由心故。<a id="a-Cc"></a>一切诸佛食身平等。<a id="a-Cd"></a>佛心无别故。<a id="a-Ce"></a>由业故。<a id="a-Cf"></a>一切诸佛化身平等。<a id="a-Cg"></a>同一所作故。<a id="a-Ch"></a>复次一切诸佛悉同常住。<a id="a-Ci"></a>由自性常故。<a id="a-Cj"></a>一切诸佛自性身常住。<a id="a-Ck"></a>毕竟无漏故。<a id="a-Cl"></a>由无间常故。<a id="a-Cm"></a>一切诸佛食身常住。<a id="a-Cn"></a>说法无断绝故。<a id="a-Co"></a>由相续常故。<a id="a-Cp"></a>一切诸佛化身常住。<a id="a-Cq"></a>虽于此灭复彼现故。<a id="a-Cr"></a>已说诸佛身。<a id="a-Cs"></a>次说诸佛智。<a id="a-Ct"></a>偈曰。</p>
  <p id="aCu">四智镜不动　　三智之所依</p>
  <p id="aCv">八七六五识　　次第转得故</p>
  <p id="aCw">释曰。<a id="a-Cx"></a>四智镜不动三智之所依者。<a id="a-Cy"></a>一切诸佛有四种智。<a id="a-Cz"></a>一者镜智。<a id="a-D0"></a>二者平等智。<a id="a-D1"></a>三者观智。<a id="a-D2"></a>四者作事智。<a id="a-D3"></a>彼镜智以不动为相。<a id="a-D4"></a>恒为余三智之所依止。<a id="a-D5"></a>何以故。<a id="a-D6"></a>三智动故。<a id="a-D7"></a>八七六五识次第转得故者。<a id="a-D8"></a>转第八识得镜智。<a id="a-D9"></a>转第七识得平等智。<a id="a-DA"></a>转第六识得观智。<a id="a-DB"></a>转前五识得作事智。<a id="a-DC"></a>是义应知。<a id="a-DD"></a>偈曰。</p>
  <p id="aDE">镜智缘无分　　相续恒不断</p>
  <p id="aDF">不愚诸所识　　诸相不现前</p>
  <p id="aDG">释曰。<a id="a-DH"></a>此偈显示转第八识得镜智。<a id="a-DI"></a>镜智缘无分者。<a id="a-DJ"></a>于一切境界不作分段缘故。<a id="a-DK"></a>相续恒不断者。<a id="a-DL"></a>于一切时常行不断绝故。<a id="a-DM"></a>不愚诸所识者。<a id="a-DN"></a>了知一切境界障永尽故。<a id="a-DO"></a>诸相不现前者。<a id="a-DP"></a>于诸境界离行相缘无分别故。<a id="a-DQ"></a>偈曰。</p>
  <p id="aDR">镜智诸智因　　说是大智藏</p>
  <p id="aDS">余身及余智　　像现从此起</p>
  <p id="aDT">释曰。<a id="a-DU"></a>此偈显示镜智用。<a id="a-DV"></a>镜智诸智因说是大智藏者。<a id="a-DW"></a>彼平等智等诸智一切种皆以镜智为因。<a id="a-DX"></a>是故此智譬如大藏。<a id="a-DY"></a>由是诸智藏故。<a id="a-DZ"></a>余身及余智像现从此起者。<a id="a-Da"></a>余身谓受用身等。<a id="a-Db"></a>余智谓平等智等。<a id="a-Dc"></a>由彼身像及彼智像。<a id="a-Dd"></a>一切皆从此智出生。<a id="a-De"></a>是故佛说此智以为镜智。<a id="a-Df"></a>偈曰。</p>
  <p id="aDg">众生平等智　　修净证菩提</p>
  <p id="aDh">不住于涅槃　　以无究竟故</p>
  <p id="aDi">释曰。<a id="a-Dj"></a>此偈显示转第七识得平等智。<a id="a-Dk"></a>众生平等智修净证菩提者。<a id="a-Dl"></a>若诸菩萨证法现前时。<a id="a-Dm"></a>即得一切众生平等智。<a id="a-Dn"></a>若修习此智最极清净。<a id="a-Do"></a>即得无上菩提。<a id="a-Dp"></a>不住于涅槃。<a id="a-Dq"></a>以无究竟故者。<a id="a-Dr"></a>由众生无尽故无究竟。<a id="a-Ds"></a>无究竟故不住涅槃。<a id="a-Dt"></a>由此义故说为平等智。<a id="a-Du"></a>偈曰。</p>
  <p id="aDv">大慈与大悲　　是二恒无绝</p>
  <p id="aDw">众生若有信　　佛像即现前</p>
  <p id="aDx">释曰。<a id="a-Dy"></a>此偈显示平等智用。<a id="a-Dz"></a>大慈与大悲是二恒无绝者。<a id="a-E0"></a>诸佛如来于一切时随逐众生。<a id="a-E1"></a>何以故。<a id="a-E2"></a>大慈大悲无断绝故。<a id="a-E3"></a>众生若有信佛像即现前者。<a id="a-E4"></a>如其所信随彼现故。<a id="a-E5"></a>是故或有众生见如来青色。<a id="a-E6"></a>或有众生见如来黄色。<a id="a-E7"></a>如是一切此前二智即是法身。<a id="a-E8"></a>偈曰。</p>
  <p id="aE9">观智识所识　　恒时无有碍</p>
  <p id="aEA">此智如大藏　　总持三昧依</p>
  <p id="aEB">释曰。<a id="a-EC"></a>此偈显示转第六识得观智。<a id="a-ED"></a>观智于所识一切境界恒无障碍。<a id="a-EE"></a>譬如大藏。<a id="a-EF"></a>与一切陀罗尼门一切三昧门而为依止。<a id="a-EG"></a>何以故。<a id="a-EH"></a>如是二门皆从此智生故。<a id="a-EI"></a>偈曰。</p>
  <p id="aEJ">恒在大众中　　种种皆示现</p>
  <p id="aEK">能断诸疑网　　雨大法雨故</p>
  <p id="aEL">释曰。<a id="a-EM"></a>此偈显示观智用义如偈说。<a id="a-EN"></a>此观智即是食身。<a id="a-EO"></a>偈曰。</p>
  <p id="aEP">事智于诸界　　种种化事起</p>
  <p id="aEQ">无量不思议　　为利群生故</p>
  <p id="aER">释曰。<a id="a-ES"></a>此偈显示转前五识得作事智。<a id="a-ET"></a>彼作事智于一切世界中作种种变化事。<a id="a-EU"></a>无量无边不可思议。<a id="a-EV"></a>如此等业。<a id="a-EW"></a>皆为利益一切众生故。<a id="a-EX"></a>此作事智即是化身。<a id="a-EY"></a>偈曰。</p>
  <p id="aEZ">摄持及等心　　开法亦作事</p>
  <p id="aEa">如是依四义　　次第四智起</p>
  <p id="aEb">释曰。<a id="a-Ec"></a>摄持者。<a id="a-Ed"></a>谓闻法摄持故。<a id="a-Ee"></a>等心者。<a id="a-Ef"></a>谓于一切众生得自他平等故。<a id="a-Eg"></a>开法者。<a id="a-Eh"></a>谓演说正法故。<a id="a-Ei"></a>作事者。<a id="a-Ej"></a>谓起种种化业故。<a id="a-Ek"></a>依第一义镜智起。<a id="a-El"></a>依第二义平等智起。<a id="a-Em"></a>依第三义观智起。<a id="a-En"></a>依第四义作事智起。<a id="a-Eo"></a>偈曰。</p>
  <p id="aEp">性别及不虚　　一切亦无始</p>
  <p id="aEq">无别故不一　　依同故不多</p>
  <p id="aEr">释曰。<a id="a-Es"></a>此偈显示诸佛不一不多。<a id="a-Et"></a>不一者。<a id="a-Eu"></a>由性别故。<a id="a-Ev"></a>不虚故。<a id="a-Ew"></a>一切故。<a id="a-Ex"></a>无始故。<a id="a-Ey"></a>无别故。<a id="a-Ez"></a>性别者。<a id="a-F0"></a>由无边诸佛性别。<a id="a-F1"></a>若言唯有一佛而有当得菩提者。<a id="a-F2"></a>是义不然。<a id="a-F3"></a>故佛不一。<a id="a-F4"></a>不虚者。<a id="a-F5"></a>若福智聚虚则应余菩萨不得菩提。<a id="a-F6"></a>由二聚不虚故。<a id="a-F7"></a>是义不然。<a id="a-F8"></a>故佛不一。<a id="a-F9"></a>一切者。<a id="a-FA"></a>若言唯有一佛则应是佛不利益一切众生。<a id="a-FB"></a>由佛建立一切众生作佛故。<a id="a-FC"></a>是义不然。<a id="a-FD"></a>故佛不一。<a id="a-FE"></a>无始者。<a id="a-FF"></a>若言唯有最初一佛。<a id="a-FG"></a>是佛应无福智二聚而得成佛。<a id="a-FH"></a>是义不然。<a id="a-FI"></a>故佛不一。<a id="a-FJ"></a>无别者。<a id="a-FK"></a>若言有别佛无福智二聚。<a id="a-FL"></a>是义不然。<a id="a-FM"></a>故佛不一。<a id="a-FN"></a>不多者。<a id="a-FO"></a>由依同故。<a id="a-FP"></a>一切诸佛法身由依无漏界故。<a id="a-FQ"></a>已说诸佛智。<a id="a-FR"></a>次说入佛方便。<a id="a-FS"></a>偈曰。</p>
  <p id="aFT">分别若恒有　　真实则永无</p>
  <p id="aFU">分别若永无　　真实则恒有</p>
  <p id="aFV">释曰。<a id="a-FW"></a>若分别自性是恒有。<a id="a-FX"></a>则真实自性是永无。<a id="a-FY"></a>由不可得故。<a id="a-FZ"></a>若分别自性是永无。<a id="a-Fa"></a>则真实自性是恒有。<a id="a-Fb"></a>由可得故偈曰。</p>
  <p id="aFc">欲修最上修　　不见一切修</p>
  <p id="aFd">欲得最上得　　不见一切得</p>
  <p id="aFe">释曰。<a id="a-Ff"></a>彼如是最上修。<a id="a-Fg"></a>彼修不可得。<a id="a-Fh"></a>彼如是最上得。<a id="a-Fi"></a>彼得不可得。<a id="a-Fj"></a>偈曰。</p>
  <p id="aFk">尊重及长时　　观佛希有法</p>
  <p id="aFl">缘此速得佛　　去佛菩提远</p>
  <p id="aFm">释曰。<a id="a-Fn"></a>若有菩萨于佛世尊极生尊重及长时正勤观佛未曾有法。<a id="a-Fo"></a>缘此观心及长时精进。<a id="a-Fp"></a>而谓我当速得无上菩提。<a id="a-Fq"></a>应知如是菩萨去佛菩提则为甚远。<a id="a-Fr"></a>何以故。<a id="a-Fs"></a>彼有慢故。<a id="a-Ft"></a>偈曰。</p>
  <p id="aFu">观法唯分别　　此义如前知</p>
  <p id="aFv">菩萨无分别　　说彼速成佛</p>
  <p id="aFw">释曰。<a id="a-Fx"></a>若菩萨观一切诸法唯是分别。<a id="a-Fy"></a>观彼分别亦无分别。<a id="a-Fz"></a>即得入彼无生忍位。<a id="a-G0"></a>由如此义说得菩提。<a id="a-G1"></a>已说入佛方便。<a id="a-G2"></a>次说诸佛同事。<a id="a-G3"></a>偈曰。</p>
  <p id="aG4">应知诸河水　　别依亦别事</p>
  <p id="aG5">水少虫用少　　未入大海故</p>
  <p id="aG6">一切入大海　　一依亦一事</p>
  <p id="aG7">水大虫用大　　亦复常无尽</p>
  <p id="aG8">如是诸别解　　别意亦别业</p>
  <p id="aG9">解少利益少　　未入佛体故</p>
  <p id="aGA">一切入佛体　　一解亦一意</p>
  <p id="aGB">解大利益大　　极聚亦无尽</p>
  <p id="aGC">释曰。<a id="a-GD"></a>别水譬诸菩萨别解。<a id="a-GE"></a>别依譬诸菩萨别意。<a id="a-GF"></a>一水譬诸如来一解。<a id="a-GG"></a>一依譬诸如来一意。<a id="a-GH"></a>由诸河水别故水事业亦别。<a id="a-GI"></a>由水少故水虫受用亦少。<a id="a-GJ"></a>何以故。<a id="a-GK"></a>未得同入大海故。<a id="a-GL"></a>诸菩萨亦尔。<a id="a-GM"></a>由解别故作业亦别。<a id="a-GN"></a>由解少故利益众生亦少。<a id="a-GO"></a>何以故。<a id="a-GP"></a>未得同入佛体故。<a id="a-GQ"></a>诸水若入大海。<a id="a-GR"></a>即同一依。<a id="a-GS"></a>即同一体。<a id="a-GT"></a>由水一故事业亦一。<a id="a-GU"></a>由水大故水虫受用亦大。<a id="a-GV"></a>若诸菩萨同入佛体。<a id="a-GW"></a>即同一意。<a id="a-GX"></a>即同一解。<a id="a-GY"></a>由解一故作业亦一。<a id="a-GZ"></a>由解大故利益亦大。<a id="a-Ga"></a>极一切众生聚亦无有尽。<a id="a-Gb"></a>如是已说诸佛体用次说一偈劝进悕求。<a id="a-Gc"></a>偈曰。</p>
  <p id="aGd">无比圆白法　　众生利乐因</p>
  <p id="aGe">乐住无尽藏　　智者应求发</p>
  <p id="aGf">释曰。<a id="a-Gg"></a>无比圆白法者。<a id="a-Gh"></a>由佛自利成就故。<a id="a-Gi"></a>众生利乐因者。<a id="a-Gj"></a>由佛利他成就故。<a id="a-Gk"></a>乐住无尽藏者。<a id="a-Gl"></a>由佛善根无过无上是无尽乐藏故。<a id="a-Gm"></a>智者应求发者。<a id="a-Gn"></a>有智之人应求如此最胜乐住而发大菩提心故。<a id="a-Go"></a>菩提品究竟。</p>
 </body>
</html>