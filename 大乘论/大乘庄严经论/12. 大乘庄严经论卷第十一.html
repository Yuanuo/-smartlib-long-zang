<!doctype html>
<html id="z3IBVTqz8" data-ver="899">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘庄严经论卷第十一</h1>
  <h2 id="a2">觉分品第二十一之二</h2>
  <p id="a3">释曰。<a id="a-4"></a>已说菩萨修习道分。<a id="a-5"></a>次说菩萨修习止观。<a id="a-6"></a>偈言。</p>
  <p id="a7">安心于正定　　此即名为止</p>
  <p id="a8">正住法分别　　是名为观相</p>
  <p id="a9">释曰。<a id="a-A"></a>安心于正定此即名为止者。<a id="a-B"></a>谓心依正定而不见。<a id="a-C"></a>心非无正定而立止故。<a id="a-D"></a>是名止相。<a id="a-E"></a>正住法分别是名为观相者。<a id="a-F"></a>谓依正住分别法体。<a id="a-G"></a>是名观相。<a id="a-H"></a>问此二行云何修。<a id="a-I"></a>偈曰。</p>
  <p id="aJ">普欲诸功德　　是二悉应修</p>
  <p id="aK">一分非一分　　修有单双故</p>
  <p id="aL">释曰。<a id="a-M"></a>普欲诸功德是二悉应修者。<a id="a-N"></a>若人遍欲求诸功德。<a id="a-O"></a>是人于止观二行悉应修习。<a id="a-P"></a>如经中说。<a id="a-Q"></a>佛告诸比丘。<a id="a-R"></a>若有所求云何令得。<a id="a-S"></a>诸比丘。<a id="a-T"></a>离欲离恶不善法。<a id="a-U"></a>乃至广说。<a id="a-V"></a>诸比丘。<a id="a-W"></a>有二法应须修习。<a id="a-X"></a>所谓止观。<a id="a-Y"></a>一分非一分者。<a id="a-Z"></a>一分谓或止或观。<a id="a-a"></a>非一分谓止观合。<a id="a-b"></a>问何故。<a id="a-c"></a>答修有单双故。<a id="a-d"></a>单修者一分。<a id="a-e"></a>或止修或观修。<a id="a-f"></a>双修者非一分。<a id="a-g"></a>谓止观合修。<a id="a-h"></a>问此二行云何种差别。<a id="a-i"></a>复云何业。<a id="a-j"></a>偈曰。</p>
  <p id="ak">能通及能出　　无相亦无为</p>
  <p id="al">净土及净果　　是二即为业</p>
  <p id="am">释曰。<a id="a-n"></a>此偈上半明种差别。<a id="a-o"></a>下半明业。<a id="a-p"></a>此二法在信行地名依止修。<a id="a-q"></a>若入大地复有四种差别。<a id="a-r"></a>一能通修。<a id="a-s"></a>谓入初地。<a id="a-t"></a>二能出修。<a id="a-u"></a>谓入乃至六地。<a id="a-v"></a>于彼六地出有相方便故。<a id="a-w"></a>三无相修。<a id="a-x"></a>谓入第七地。<a id="a-y"></a>四无为修。<a id="a-z"></a>谓入后三地。<a id="a-10"></a>作功用修名有为。<a id="a-11"></a>后三地不作功用故名无为。<a id="a-12"></a>此五是种差别。<a id="a-13"></a>净土者。<a id="a-14"></a>依后三地修净土行。<a id="a-15"></a>净果者。<a id="a-16"></a>作转依行。<a id="a-17"></a>此二净。<a id="a-18"></a>即是彼业。<a id="a-19"></a>已说菩萨止观。<a id="a-1A"></a>次说菩萨修习五种巧方便。<a id="a-1B"></a>偈曰。</p>
  <p id="a1C">自熟与成生　　速果并作业</p>
  <p id="a1D">生死道不绝　　说此为五巧</p>
  <p id="a1E">释曰。<a id="a-1F"></a>五种巧方便者。<a id="a-1G"></a>一自熟佛法。<a id="a-1H"></a>以无分别智为巧方便。<a id="a-1I"></a>二成熟众生。<a id="a-1J"></a>以四摄法为巧方便。<a id="a-1K"></a>三速得菩提。<a id="a-1L"></a>以忏悔随喜请转法轮生起胜愿为巧方便。<a id="a-1M"></a>四作业成就。<a id="a-1N"></a>以二门为巧方便。<a id="a-1O"></a>二门者。<a id="a-1P"></a>谓陀罗尼门及三昧门以此二门能成就利益众生业故。<a id="a-1Q"></a>五生死道不绝。<a id="a-1R"></a>以无住处涅槃为巧方便。<a id="a-1S"></a>问云何巧差别。<a id="a-1T"></a>云何巧业。<a id="a-1U"></a>偈曰。</p>
  <p id="a1V">菩萨巧无等　　差别依诸地</p>
  <p id="a1W">能成自他利　　说是名为业</p>
  <p id="a1X">释曰。<a id="a-1Y"></a>此偈上半明巧差别。<a id="a-1Z"></a>下半明巧业。<a id="a-1a"></a>差别者。<a id="a-1b"></a>此五方便于诸菩萨最上无等。<a id="a-1c"></a>何以故。<a id="a-1d"></a>于诸地中不与二乘共故。<a id="a-1e"></a>是故差别。<a id="a-1f"></a>业者。<a id="a-1g"></a>能成就自身他身一切利益。<a id="a-1h"></a>是名为业。<a id="a-1i"></a>已说菩萨巧方便。<a id="a-1j"></a>次说菩萨陀罗尼。<a id="a-1k"></a>偈曰。</p>
  <p id="a1l">业报及闻习　　亦以定为因</p>
  <p id="a1m">依止此三行　　持类有三种</p>
  <p id="a1n">释曰。<a id="a-1o"></a>陀罗尼品类有三种。<a id="a-1p"></a>一报得。<a id="a-1q"></a>由先世业力得故。<a id="a-1r"></a>二习得。<a id="a-1s"></a>由现在闻持力而得故。<a id="a-1t"></a>三修得。<a id="a-1u"></a>由依定力得故。<a id="a-1v"></a>问云何种差别。<a id="a-1w"></a>偈曰。</p>
  <p id="a1x">二小一为大　　一大复三种</p>
  <p id="a1y">地前与地上　　不净及净故</p>
  <p id="a1z">释曰。<a id="a-20"></a>二小一为大者。<a id="a-21"></a>于彼三种品类中。<a id="a-22"></a>报得及习得。<a id="a-23"></a>应知此二为小。<a id="a-24"></a>修得者。<a id="a-25"></a>应知此一为大。<a id="a-26"></a>一大复三种者。<a id="a-27"></a>于彼大种类中。<a id="a-28"></a>应知复有三种。<a id="a-29"></a>谓软中上。<a id="a-2A"></a>未入地菩萨所有为软。<a id="a-2B"></a>以入不净地菩萨所有为中。<a id="a-2C"></a>谓初七地。<a id="a-2D"></a>入清净地菩萨所有为上。<a id="a-2E"></a>谓后三地。<a id="a-2F"></a>问云何业。<a id="a-2G"></a>偈曰。</p>
  <p id="a2H">应知诸菩萨　　恒依陀罗尼</p>
  <p id="a2I">闻法及持法　　作业皆如是</p>
  <p id="a2J">释曰。<a id="a-2K"></a>此中应知。<a id="a-2L"></a>诸菩萨依止陀罗尼恒开示妙法及常受持。<a id="a-2M"></a>以此为业。<a id="a-2N"></a>已说菩萨陀罗尼。<a id="a-2O"></a>次说菩萨起诸愿。<a id="a-2P"></a>偈曰。</p>
  <p id="a2Q">思欲共为体　　智独是彼因</p>
  <p id="a2R">诸地即为地　　二果亦为果</p>
  <p id="a2S">应知差别三　　种种大清净</p>
  <p id="a2T">此业有二种　　自利与利他</p>
  <p id="a2U">释曰。<a id="a-2V"></a>此二偈以六义分别诸愿。<a id="a-2W"></a>一自性二因三地四果五差别六业。<a id="a-2X"></a>彼思欲相应共为自性。<a id="a-2Y"></a>以智为因。<a id="a-2Z"></a>诸地为地。<a id="a-2a"></a>二果为果。<a id="a-2b"></a>谓即果及未来果。<a id="a-2c"></a>以诸愿为因。<a id="a-2d"></a>心得遂故。<a id="a-2e"></a>心遂者。<a id="a-2f"></a>如心所欲皆成就故。<a id="a-2g"></a>又以愿力游诸愿果。<a id="a-2h"></a>所谓身放光明口发音响乃至广说。<a id="a-2i"></a>差别有三种。<a id="a-2j"></a>一种种。<a id="a-2k"></a>谓信行地愿如是如是欲得故。<a id="a-2l"></a>二广大。<a id="a-2m"></a>谓入地菩萨十大愿故。<a id="a-2n"></a>三清净。<a id="a-2o"></a>谓后后诸地转转清净。<a id="a-2p"></a>乃至佛地极清净故。<a id="a-2q"></a>是名差别。<a id="a-2r"></a>彼业二种。<a id="a-2s"></a>一自利成就。<a id="a-2t"></a>二利他成就。<a id="a-2u"></a>是名为业。<a id="a-2v"></a>已说菩萨诸愿。<a id="a-2w"></a>次说菩萨修习三三昧。<a id="a-2x"></a>偈曰。</p>
  <p id="a2y">应知二无我　　及以二我依</p>
  <p id="a2z">二依常寂灭　　三定所行境</p>
  <p id="a30">释曰。<a id="a-31"></a>三三昧有三种所行。<a id="a-32"></a>一人法。<a id="a-33"></a>二无我。<a id="a-34"></a>是空三昧所行。<a id="a-35"></a>二彼二执所依五取阴。<a id="a-36"></a>是无愿三昧所行。<a id="a-37"></a>三彼依毕竟寂灭。<a id="a-38"></a>是无相三昧所行。<a id="a-39"></a>彼三种所取体为三种境界。<a id="a-3A"></a>彼三种能取体为三种三昧。<a id="a-3B"></a>是名三三昧。<a id="a-3C"></a>问三三昧名义云何。<a id="a-3D"></a>偈曰。</p>
  <p id="a3E">空定无分别　　无愿厌背生</p>
  <p id="a3F">无相恒乐得　　彼依常寂灭</p>
  <p id="a3G">释曰。<a id="a-3H"></a>空定无分别者。<a id="a-3I"></a>无分别义是空三昧义。<a id="a-3J"></a>由人法二我不分别故。<a id="a-3K"></a>无愿厌背生者。<a id="a-3L"></a>厌背义是无愿三昧义。<a id="a-3M"></a>由厌背我执所依故。<a id="a-3N"></a>无相恒乐得彼依常寂灭者。<a id="a-3O"></a>乐得义是无相三昧义。<a id="a-3P"></a>由乐得彼所依毕竟寂灭故。<a id="a-3Q"></a>问三三昧云何起。<a id="a-3R"></a>偈曰。</p>
  <p id="a3S">应知及应断　　及以应作证</p>
  <p id="a3T">次第空等定　　修习有三种</p>
  <p id="a3U">释曰。<a id="a-3V"></a>应知及应断及以应作证者。<a id="a-3W"></a>应知谓人法二无我。<a id="a-3X"></a>应断谓二我执所依。<a id="a-3Y"></a>应证谓彼依毕竟寂灭。<a id="a-3Z"></a>次第空等定修习有三种者。<a id="a-3a"></a>此中为知人法二无我故修空三昧。<a id="a-3b"></a>为断彼二执所依故修无愿三昧。<a id="a-3c"></a>为证彼依毕竟寂灭故修无相三昧。<a id="a-3d"></a>已说菩萨修习三三昧。<a id="a-3e"></a>次说菩萨四法忧陀那。<a id="a-3f"></a>偈曰。</p>
  <p id="a3g">如前三三昧　　四印为依止</p>
  <p id="a3h">菩萨如是说　　为利群生故</p>
  <p id="a3i">释曰。<a id="a-3j"></a>四法印者。<a id="a-3k"></a>一者一切行无常印。<a id="a-3l"></a>二者一切行苦印。<a id="a-3m"></a>三者一切法无我印。<a id="a-3n"></a>四者涅槃寂灭印。<a id="a-3o"></a>此中应知。<a id="a-3p"></a>无常印及苦印为成无愿三昧依止。<a id="a-3q"></a>无我印为成空三昧依止。<a id="a-3r"></a>寂灭印为成无相三昧依止。<a id="a-3s"></a>菩萨说此四印为三三昧依止。<a id="a-3t"></a>皆为利益诸众生故。<a id="a-3u"></a>问何等是无常义乃至何等是寂灭义。<a id="a-3v"></a>偈曰。</p>
  <p id="a3w">无义分别义　　不真分别义</p>
  <p id="a3x">息诸分别义　　是名四印义</p>
  <p id="a3y">释曰。<a id="a-3z"></a>此中诸菩萨以无义是无常义。<a id="a-40"></a>由分别相毕竟常无故。<a id="a-41"></a>以分别义是无我义。<a id="a-42"></a>由分别相唯有分别。<a id="a-43"></a>此二是分别相。<a id="a-44"></a>由无体故。<a id="a-45"></a>不真分别义是苦义。<a id="a-46"></a>由三界心心法为苦体故。<a id="a-47"></a>此是依他相。<a id="a-48"></a>息诸分别义是寂灭义。<a id="a-49"></a>此是真实相。<a id="a-4A"></a>复次应知依他相。<a id="a-4B"></a>复以刹那刹那坏为无常义。<a id="a-4C"></a>问云何成立刹那坏义。<a id="a-4D"></a>偈曰。</p>
  <p id="a4E">由起及从因　　相违亦不住</p>
  <p id="a4F">无体与相定　　随转并灭尽</p>
  <p id="a4G">变异因亦果　　执持与增上</p>
  <p id="a4H">随净及随生　　成义有十五</p>
  <p id="a4I">释曰。<a id="a-4J"></a>此二偈以十五义成立刹那刹那灭义。<a id="a-4K"></a>一由起。<a id="a-4L"></a>二从因。<a id="a-4M"></a>三相违。<a id="a-4N"></a>四不住。<a id="a-4O"></a>五无体。<a id="a-4P"></a>六相定。<a id="a-4Q"></a>七随转。<a id="a-4R"></a>八灭尽。<a id="a-4S"></a>九变异。<a id="a-4T"></a>十因。<a id="a-4U"></a>十一果。<a id="a-4V"></a>十二执持。<a id="a-4W"></a>十三增上。<a id="a-4X"></a>十四随净。<a id="a-4Y"></a>十五随生。<a id="a-4Z"></a>由此十五义刹那坏义可得成立。<a id="a-4a"></a>第一由起者。<a id="a-4b"></a>诸行相续流名起。<a id="a-4c"></a>若无刹那刹那灭义。<a id="a-4d"></a>而有诸行相续流名起者不然。<a id="a-4e"></a>若汝言物有暂时住后时先者灭后者起名相续者则无相续。<a id="a-4f"></a>由暂住时后起无故。<a id="a-4g"></a>第二从因者。<a id="a-4h"></a>凡物前灭后起必籍因缘。<a id="a-4i"></a>若离因缘则无体故。<a id="a-4j"></a>若汝言彼物初因能生后时多果者不然。<a id="a-4k"></a>初因作业即便灭尽。<a id="a-4l"></a>岂得与后诸果作因。<a id="a-4m"></a>若汝言初因起已更不起者。<a id="a-4n"></a>建立此因复何所用。<a id="a-4o"></a>若汝言起已未灭后时方灭者。<a id="a-4p"></a>彼至后时谁为灭因。<a id="a-4q"></a>第三相违者。<a id="a-4r"></a>若汝复执是能起因复为灭因者不然。<a id="a-4s"></a>起灭相违同共一因无此理故。<a id="a-4t"></a>譬如光暗不并冷热不俱。<a id="a-4u"></a>此亦如是。<a id="a-4v"></a>是故起因非即灭因。<a id="a-4w"></a>若如汝执诸行起已非即灭者。<a id="a-4x"></a>则违阿含及道理。<a id="a-4y"></a>违阿含者。<a id="a-4z"></a>佛语诸比丘。<a id="a-50"></a>诸行如幻是坏灭法。<a id="a-51"></a>是暂时法刹那不住。<a id="a-52"></a>违道理者。<a id="a-53"></a>诸修行人于诸行生灭中思惟刹那刹那灭。<a id="a-54"></a>若不如是于临终时见彼灭相则无厌恶离欲解脱。<a id="a-55"></a>是则同余凡夫。<a id="a-56"></a>第四不住者。<a id="a-57"></a>若汝言诸行起已得有住者。<a id="a-58"></a>为行自住得因他住。<a id="a-59"></a>若行自住何故不能恒住。<a id="a-5A"></a>若因他住彼住无体。<a id="a-5B"></a>何所可因。<a id="a-5C"></a>二俱不尔。<a id="a-5D"></a>是故刹那刹那灭义得成。<a id="a-5E"></a>第五无体者。<a id="a-5F"></a>若汝执住因虽无坏因未至。<a id="a-5G"></a>是故得住。<a id="a-5H"></a>坏因若至后时即灭。<a id="a-5I"></a>非如火变黑铁者不然。<a id="a-5J"></a>坏因毕竟无有体故。<a id="a-5K"></a>火变铁譬我无此理。<a id="a-5L"></a>铁与火合黑相似灭赤相似起。<a id="a-5M"></a>能牵赤相似起是火功能。<a id="a-5N"></a>实非以火变于黑铁。<a id="a-5O"></a>又如煎水至极少位后水不生亦非火合水方无体。<a id="a-5P"></a>第六相定者。<a id="a-5Q"></a>佛说有为法有为相一向决定所谓无常。<a id="a-5R"></a>汝执诸行起已非即灭者。<a id="a-5S"></a>是有为法则有少时而非无常。<a id="a-5T"></a>便堕非一向相。<a id="a-5U"></a>第七随转者。<a id="a-5V"></a>若汝言若物刹那刹那新生者云何于中作旧物解。<a id="a-5W"></a>应说由相似随转得作是知。<a id="a-5X"></a>譬如灯焰相似起故起旧灯知而实差别前体无故。<a id="a-5Y"></a>第八灭尽者。<a id="a-5Z"></a>若汝言云何得知后物非前。<a id="a-5a"></a>应说由灭尽故。<a id="a-5b"></a>若住不灭则后刹那与初刹那住无差别。<a id="a-5c"></a>由有差别故知后物而非前物。<a id="a-5d"></a>第九变异者。<a id="a-5e"></a>若汝言物之初起非即变异者不然。<a id="a-5f"></a>内外法体后边不可得故。<a id="a-5g"></a>由初起即变渐至明了。<a id="a-5h"></a>譬如乳至酪位酪相方现。<a id="a-5i"></a>而变体微细难可了知。<a id="a-5j"></a>由相似随转谓是前物。<a id="a-5k"></a>以是故刹那刹那灭义得成。<a id="a-5l"></a>第十因者。<a id="a-5m"></a>若汝许心是刹那灭。<a id="a-5n"></a>彼心起因谓眼色等诸行。<a id="a-5o"></a>彼果刹那灭故因亦刹那。<a id="a-5p"></a>由不可以常因起无常果故。<a id="a-5q"></a>第十一果者。<a id="a-5r"></a>彼眼等诸行亦是心果。<a id="a-5s"></a>是故刹那灭义得成。<a id="a-5t"></a>由不可以无常因起常果故。<a id="a-5u"></a>第十二执持者。<a id="a-5v"></a>若汝言云何得知眼等诸行亦是心果。<a id="a-5w"></a>应说由心执持得增长故。<a id="a-5x"></a>第十三增上者。<a id="a-5y"></a>又如佛说。<a id="a-5z"></a>心将世间去。<a id="a-60"></a>心牵世间来。<a id="a-61"></a>由心自在世间随转。<a id="a-62"></a>识缘名色此说亦尔。<a id="a-63"></a>故知诸行是心果。<a id="a-64"></a>第十四随净者。<a id="a-65"></a>净是禅定人心。<a id="a-66"></a>彼人诸行随净心转。<a id="a-67"></a>如经中说。<a id="a-68"></a>修禅比丘具足神通心得自在。<a id="a-69"></a>若欲令木为金则得随意。<a id="a-6A"></a>故知诸行皆是心果。<a id="a-6B"></a>第十五随生者。<a id="a-6C"></a>如作罪众生所得外物一切下劣。<a id="a-6D"></a>作福众生所得外物一切妙好。<a id="a-6E"></a>故知诸行皆是心果。<a id="a-6F"></a>因是刹那果非刹那无此道理。<a id="a-6G"></a>由因自在故。<a id="a-6H"></a>如是总成立一切内外诸行是刹那已。<a id="a-6I"></a>次别成立内法是刹那。<a id="a-6J"></a>偈曰。</p>
  <p id="a6K">初起及续起　　长起及依起</p>
  <p id="a6L">变起与熟起　　劣起亦胜起</p>
  <p id="a6M">明起无明起　　及以异处起</p>
  <p id="a6N">种起无种起　　像起十四起</p>
  <p id="a6O">释曰。<a id="a-6P"></a>此二偈以十四种起成立内法诸行是刹那义。<a id="a-6Q"></a>一者初起。<a id="a-6R"></a>谓最初自体生。<a id="a-6S"></a>二者续起。<a id="a-6T"></a>谓除初刹那余刹那生。<a id="a-6U"></a>三者长起。<a id="a-6V"></a>谓眠食梵行正受长养故生。<a id="a-6W"></a>四者依起。<a id="a-6X"></a>谓眼等诸识依止眼等根生。<a id="a-6Y"></a>五者变起。<a id="a-6Z"></a>谓贪等染污令色等变生。<a id="a-6a"></a>六者熟起。<a id="a-6b"></a>谓成胎婴儿童子少壮中年老位等生。<a id="a-6c"></a>七者劣起。<a id="a-6d"></a>谓诸恶道生。<a id="a-6e"></a>八者胜起。<a id="a-6f"></a>谓诸善道生。<a id="a-6g"></a>九者明起。<a id="a-6h"></a>谓欲界后二天及色界无色界一切天生。<a id="a-6i"></a>十者无明起。<a id="a-6j"></a>谓除前明处所余诸处生。<a id="a-6k"></a>十一者异处起。<a id="a-6l"></a>谓此处死彼处生。<a id="a-6m"></a>十二者种起。<a id="a-6n"></a>谓除阿罗汉最后五阴生。<a id="a-6o"></a>十三者无种起。<a id="a-6p"></a>谓前所除最后五阴生。<a id="a-6q"></a>由后生种子无故。<a id="a-6r"></a>十四者像起。<a id="a-6s"></a>谓入解脱禅者定自在力故诸行像生。<a id="a-6t"></a>问复以何因成立此十四种起。<a id="a-6u"></a>偈曰。</p>
  <p id="a6v">续异及断异　　随长亦随依</p>
  <p id="a6w">住过及去过　　无住无无死</p>
  <p id="a6x">亦有随心相　　行者应当知</p>
  <p id="a6y">如此九种因　　成前十四起</p>
  <p id="a6z">释曰。<a id="a-70"></a>此二偈以九种因成立。<a id="a-71"></a>前十四起。<a id="a-72"></a>九种因者。<a id="a-73"></a>一续异。<a id="a-74"></a>二断异。<a id="a-75"></a>三随长。<a id="a-76"></a>四随依。<a id="a-77"></a>五住过。<a id="a-78"></a>六去过。<a id="a-79"></a>七无住。<a id="a-7A"></a>八有死。<a id="a-7B"></a>九随心。<a id="a-7C"></a>第一续异者。<a id="a-7D"></a>此因成立第一初起。<a id="a-7E"></a>若最初起时因体无差别者。<a id="a-7F"></a>则后时诸行相续而起亦无差别。<a id="a-7G"></a>因体无差别故。<a id="a-7H"></a>由因有差别故。<a id="a-7I"></a>后余诸行刹那得成。<a id="a-7J"></a>第二断异者。<a id="a-7K"></a>此因成立第二续起。<a id="a-7L"></a>若一一刹那无差别因者。<a id="a-7M"></a>则后时断差别亦不可得。<a id="a-7N"></a>由断有差别故。<a id="a-7O"></a>诸行刹那此义得成。<a id="a-7P"></a>第三随长者。<a id="a-7Q"></a>此因成立第三长起。<a id="a-7R"></a>能令诸行圆满故名为长。<a id="a-7S"></a>若无刹那而有诸行长养者不然。<a id="a-7T"></a>由彼住故。<a id="a-7U"></a>若诸行得住则不得渐大圆满。<a id="a-7V"></a>非谓长养。<a id="a-7W"></a>第四随依者。<a id="a-7X"></a>此因成立第四依起。<a id="a-7Y"></a>若执能依不住所依得住者不然。<a id="a-7Z"></a>如人乘马人去马不去无有此理。<a id="a-7a"></a>如是识依于根。<a id="a-7b"></a>识有刹那。<a id="a-7c"></a>依无刹那不然亦尔。<a id="a-7d"></a>第五住过者。<a id="a-7e"></a>此因成立六起。<a id="a-7f"></a>谓变起熟起劣起胜起明起无明起。<a id="a-7g"></a>成立变起熟起者。<a id="a-7h"></a>若执诸行初起即住不灭者不然。<a id="a-7i"></a>无变起故。<a id="a-7j"></a>谓贪等变色永不可得。<a id="a-7k"></a>由初无变后亦尔故。<a id="a-7l"></a>若初无变后诸熟位亦不可得。<a id="a-7m"></a>由先有变后方熟故。<a id="a-7n"></a>成立劣起胜起刹那亦尔。<a id="a-7o"></a>若执诸行得住而有善恶熏习次第与果者不然。<a id="a-7p"></a>诸行不住次第相续各得与果。<a id="a-7q"></a>此义可尔。<a id="a-7r"></a>成立明起无明起刹那亦尔。<a id="a-7s"></a>若诸行得住则明起亦无不住则有。<a id="a-7t"></a>由心转故。<a id="a-7u"></a>无无明起亦尔。<a id="a-7v"></a>后时无变异故。<a id="a-7w"></a>第六去过者。<a id="a-7x"></a>此因成立第十一异处起。<a id="a-7y"></a>若执诸行往余处名去者不然。<a id="a-7z"></a>我今问汝。<a id="a-80"></a>诸行去作为起已将诸行往余处。<a id="a-81"></a>为不起将诸行往余处。<a id="a-82"></a>若起已将往者此处起已余处不起此即是住。<a id="a-83"></a>而言去者是义相违。<a id="a-84"></a>若不起将往者不起则本来无去。<a id="a-85"></a>而言去者此语无义。<a id="a-86"></a>又复若诸行去作住此处。<a id="a-87"></a>即作所作令诸行去。<a id="a-88"></a>是亦不然。<a id="a-89"></a>住则不得到余处故。<a id="a-8A"></a>若诸行到余处方作所作。<a id="a-8B"></a>是亦不然。<a id="a-8C"></a>无有离去而有诸行到余处故。<a id="a-8D"></a>若此处住若余处住。<a id="a-8E"></a>离诸行外毕竟求作不可得。<a id="a-8F"></a>是故不异诸行相续而有去。<a id="a-8G"></a>作去既无体则刹那义成。<a id="a-8H"></a>若汝言若实无去云何世人见去。<a id="a-8I"></a>应说由无间相续假说名去实无去体。<a id="a-8J"></a>若汝言复有何因诸行得相续去。<a id="a-8K"></a>应说因缘无量。<a id="a-8L"></a>有心力自在如威仪等去。<a id="a-8M"></a>有宿业自在如中阴中去。<a id="a-8N"></a>有手力自在如放箭掷石去。<a id="a-8O"></a>有依止自在如乘车乘船去。<a id="a-8P"></a>有使力自在如风吹物去。<a id="a-8Q"></a>有自体自在如风性傍去火性上去水性下去。<a id="a-8R"></a>有术力自在如依咒依药在空而去。<a id="a-8S"></a>有磁石自在能令铁去。<a id="a-8T"></a>有通力自在如乘通去。<a id="a-8U"></a>如是等有无量因缘。<a id="a-8V"></a>能令诸行相续假说名去。<a id="a-8W"></a>是义应知。<a id="a-8X"></a>第七无住者。<a id="a-8Y"></a>此因成立第十二种起。<a id="a-8Z"></a>若诸行得住。<a id="a-8a"></a>余时更有种子起者不然。<a id="a-8b"></a>刹那刹那无余因故。<a id="a-8c"></a>若诸行不住后种子起是义可然。<a id="a-8d"></a>第八有死者。<a id="a-8e"></a>此因成立第十三无种起。<a id="a-8f"></a>若无刹那而有死时无种起者不然。<a id="a-8g"></a>先有种起后命终时方无种起。<a id="a-8h"></a>是亦不然。<a id="a-8i"></a>由一一刹那因无体故。<a id="a-8j"></a>是故死心刹那不可得成。<a id="a-8k"></a>第九随心者。<a id="a-8l"></a>此因成立第十四像起。<a id="a-8m"></a>由心自在刹那刹那彼像得起。<a id="a-8n"></a>若无刹那而像得起无此理故。<a id="a-8o"></a>问如是别成立内有为法刹那已。<a id="a-8p"></a>复有何因能成立外法四大及六种造色是刹那耶。<a id="a-8q"></a>偈曰。</p>
  <p id="a8r">由滋及由涸　　性动增亦减</p>
  <p id="a8s">二起与四变　　薪力及渐微</p>
  <p id="a8t">亦说随心起　　及以难问成</p>
  <p id="a8u">一切诸外法　　无非刹那体</p>
  <p id="a8v">释曰。<a id="a-8w"></a>此二偈以十四因成立外法是刹那。<a id="a-8x"></a>水有二因。<a id="a-8y"></a>一滋二涸。<a id="a-8z"></a>若无刹那水或时滋长或时干涸不可显现。<a id="a-90"></a>若人作如是问既无刹那水有何因而滋。<a id="a-91"></a>复有何因而涸。<a id="a-92"></a>彼则不能答。<a id="a-93"></a>今见水有滋涸。<a id="a-94"></a>故知刹那是水滋涸因。<a id="a-95"></a>风有三因。<a id="a-96"></a>一性动二增盛。<a id="a-97"></a>三减息。<a id="a-98"></a>若风性住则无动时。<a id="a-99"></a>行无体故。<a id="a-9A"></a>亦无增盛亦无减息。<a id="a-9B"></a>由彼住故。<a id="a-9C"></a>地有六因。<a id="a-9D"></a>谓二起四变。<a id="a-9E"></a>二起者。<a id="a-9F"></a>由水由风地起可得。<a id="a-9G"></a>谓劫生时。<a id="a-9H"></a>彼地是水风果。<a id="a-9I"></a>故知地亦是刹那。<a id="a-9J"></a>四变者。<a id="a-9K"></a>由四所作地变可得。<a id="a-9L"></a>一业力所作。<a id="a-9M"></a>由众生业力有差别故。<a id="a-9N"></a>二人功所作。<a id="a-9O"></a>由掘凿等故。<a id="a-9P"></a>三诸大所作。<a id="a-9Q"></a>由火水风故。<a id="a-9R"></a>四时节所作。<a id="a-9S"></a>由时改转异相现故。<a id="a-9T"></a>若无刹那四变不可得。<a id="a-9U"></a>因无体故。<a id="a-9V"></a>如地有六因。<a id="a-9W"></a>知是刹那。<a id="a-9X"></a>色香味触六因亦尔。<a id="a-9Y"></a>是故亦是刹那。<a id="a-9Z"></a>火有一因。<a id="a-9a"></a>所谓薪力。<a id="a-9b"></a>薪力火增故火得起。<a id="a-9c"></a>已共火起薪即不得住。<a id="a-9d"></a>火烧薪已火亦不住。<a id="a-9e"></a>若火不由薪。<a id="a-9f"></a>后时无薪火应久住。<a id="a-9g"></a>由随同义故火。<a id="a-9h"></a>声在后说声有一因。<a id="a-9i"></a>所谓渐微譬如钟声后时渐微可得。<a id="a-9j"></a>若无刹那后时小声无可得。<a id="a-9k"></a>理法入色有一因谓随心起。<a id="a-9l"></a>如受戒时随心下中上。<a id="a-9m"></a>起心因刹那故。<a id="a-9n"></a>彼果亦刹那。<a id="a-9o"></a>是故外法刹那亦成。<a id="a-9p"></a>复次总由难问故。<a id="a-9q"></a>我今问汝。<a id="a-9r"></a>何故欲得诸行无常不欲得诸行刹那灭。<a id="a-9s"></a>若汝言一一刹那灭不可知者不然。<a id="a-9t"></a>譬如灯焰。<a id="a-9u"></a>于不动位彼刹那亦不可知。<a id="a-9v"></a>汝何故不欲令彼体无刹那。<a id="a-9w"></a>若汝言灯焰体有刹那细故不可觉者。<a id="a-9x"></a>诸行亦尔。<a id="a-9y"></a>何故不欲令有刹那。<a id="a-9z"></a>若汝言灯焰与诸行不相似者不然。<a id="a-A0"></a>不相似有二种。<a id="a-A1"></a>一自性不相似。<a id="a-A2"></a>二时分不相似。<a id="a-A3"></a>若此自性不相似者。<a id="a-A4"></a>此譬得成。<a id="a-A5"></a>非自体为譬故。<a id="a-A6"></a>非如以灯喻灯以牛喻牛譬则不成。<a id="a-A7"></a>若取时分不相似者。<a id="a-A8"></a>此譬亦成。<a id="a-A9"></a>由灯焰及诸行皆刹那相似故。<a id="a-AA"></a>若非刹那譬则不成。<a id="a-AB"></a>今更问汝。<a id="a-AC"></a>如人乘乘。<a id="a-AD"></a>其乘住时其人去不。<a id="a-AE"></a>答不。<a id="a-AF"></a>若尔者所依根住能依识去。<a id="a-AG"></a>亦无道理。<a id="a-AH"></a>若汝言何故现见灯焰念念灭。<a id="a-AI"></a>灯炷如是住。<a id="a-AJ"></a>应说汝见非见。<a id="a-AK"></a>由炷相续刹那刹那有坏有起汝不如实知故。<a id="a-AL"></a>若汝言诸行刹那如灯焰者世人何故不知。<a id="a-AM"></a>应说由诸行是颠倒物故相续刹那随转。<a id="a-AN"></a>此不可知而实别别起。<a id="a-AO"></a>世人谓是前物生颠倒知。<a id="a-AP"></a>若不尔则无无常常倒。<a id="a-AQ"></a>倒体若无染污亦无。<a id="a-AR"></a>复从何处而有解脱。<a id="a-AS"></a>由是难问则诸行刹那成。<a id="a-AT"></a>成立无常义已。<a id="a-AU"></a>次成立无我义。<a id="a-AV"></a>问人者为可说有为可说无。<a id="a-AW"></a>偈曰。</p>
  <p id="aAX">人假非实有　　言实不可得</p>
  <p id="aAY">颠倒及染污　　染因成立故</p>
  <p id="aAZ">释曰。<a id="a-Aa"></a>人假非实有者。<a id="a-Ab"></a>可说人是假名有非实体有。<a id="a-Ac"></a>若如此则不堕一向执。<a id="a-Ad"></a>离有无故。<a id="a-Ae"></a>问人是实有云何知无。<a id="a-Af"></a>答言。<a id="a-Ag"></a>实不可得。<a id="a-Ah"></a>由彼人不如色等有实可得非觉智证故。<a id="a-Ai"></a>问人非觉智不证。<a id="a-Aj"></a>佛又说我者现在可得。<a id="a-Ak"></a>汝言不可得者不然。<a id="a-Al"></a>答此言可得非实可得。<a id="a-Am"></a>由颠倒故。<a id="a-An"></a>佛说无我计我。<a id="a-Ao"></a>是名颠倒问云何知是颠倒。<a id="a-Ap"></a>答由染污故。<a id="a-Aq"></a>身见是染污。<a id="a-Ar"></a>所谓我我所执。<a id="a-As"></a>若不颠倒则非染污。<a id="a-At"></a>问云何知我执是染污。<a id="a-Au"></a>答染污因故。<a id="a-Av"></a>由我执为因贪等染污得起。<a id="a-Aw"></a>是故知是染污。<a id="a-Ax"></a>问如汝所许于色等五阴说人假有。<a id="a-Ay"></a>此人与阴为一为异。<a id="a-Az"></a>偈曰。</p>
  <p id="aB0">假人与实阴　　不可说一异</p>
  <p id="aB1">若说一异者　　则有二过生</p>
  <p id="aB2">释曰。<a id="a-B3"></a>假人与阴不可说一不可说异。<a id="a-B4"></a>若说一异二过则生。<a id="a-B5"></a>二过者。<a id="a-B6"></a>若说人与阴一。<a id="a-B7"></a>阴即是人及人是实。<a id="a-B8"></a>若说人与阴异。<a id="a-B9"></a>阴虽非人人亦是实。<a id="a-BA"></a>以是故。<a id="a-BB"></a>人是施设有。<a id="a-BC"></a>一异不可说。<a id="a-BD"></a>是故如来止记论成。<a id="a-BE"></a>偈曰。</p>
  <p id="aBF">若执人是实　　一异应可说</p>
  <p id="aBG">一异不可说　　此说则无理</p>
  <p id="aBH">释曰。<a id="a-BI"></a>若人违大师教执有实人。<a id="a-BJ"></a>是实人与阴一异则应可说。<a id="a-BK"></a>而执与阴一异不可说。<a id="a-BL"></a>此说则无道理。<a id="a-BM"></a>若汝言人不可说如火与薪非异非不异者不然。<a id="a-BN"></a>偈曰。</p>
  <p id="aBO">异相及世见　　圣说亦不然</p>
  <p id="aBP">火薪非不说　　有二可得故</p>
  <p id="aBQ">释曰。<a id="a-BR"></a>异相者。<a id="a-BS"></a>火谓火大。<a id="a-BT"></a>薪谓余大。<a id="a-BU"></a>各有别相。<a id="a-BV"></a>是故火与薪异。<a id="a-BW"></a>世见者。<a id="a-BX"></a>世人离火见薪。<a id="a-BY"></a>谓可烧木等。<a id="a-BZ"></a>亦离薪见火。<a id="a-Ba"></a>如风吹焰去。<a id="a-Bb"></a>是故火与薪异。<a id="a-Bc"></a>圣说亦不然者。<a id="a-Bd"></a>佛世尊无处说。<a id="a-Be"></a>火之与薪一异不可说。<a id="a-Bf"></a>是故汝执火薪一异不可说。<a id="a-Bg"></a>此说无道理。<a id="a-Bh"></a>若汝言非离薪见火风即是薪者不然。<a id="a-Bi"></a>有二可得故。<a id="a-Bj"></a>由火之与风二相别故。<a id="a-Bk"></a>复次偈曰。</p>
  <p id="aBl">二有故识起　　人缘则非义</p>
  <p id="aBm">好灭及恶生　　言生复非理</p>
  <p id="aBn">释曰。<a id="a-Bo"></a>若人执人有实。<a id="a-Bp"></a>谓见者闻者觉者识者食者知者说者。<a id="a-Bq"></a>若尔彼眼等识起。<a id="a-Br"></a>为以人为缘说人是作者。<a id="a-Bs"></a>为以人是主说人是作者。<a id="a-Bt"></a>若以人为缘者。<a id="a-Bu"></a>二有故识起人缘则非义。<a id="a-Bv"></a>由人于识起中无有少力可见故。<a id="a-Bw"></a>若以人是主者。<a id="a-Bx"></a>好灭及恶生言生复非理。<a id="a-By"></a>若人为主。<a id="a-Bz"></a>已生所爱识。<a id="a-C0"></a>应毕竟令不灭。<a id="a-C1"></a>不应令灭。<a id="a-C2"></a>未生不爱识。<a id="a-C3"></a>应毕竟令不生。<a id="a-C4"></a>不应令生。<a id="a-C5"></a>以是故。<a id="a-C6"></a>汝不应执人是见者乃至识者。<a id="a-C7"></a>复次偈曰。</p>
  <p id="aC8">汝执实人中　　何业可成立</p>
  <p id="aC9">无实强令实　　违佛三菩提</p>
  <p id="aCA">释曰。<a id="a-CB"></a>若人是实有。<a id="a-CC"></a>汝以何业可得成立。<a id="a-CD"></a>凡是实有必有事业。<a id="a-CE"></a>如眼等净色以见等事业可得成立。<a id="a-CF"></a>人无是等事业可得成立。<a id="a-CG"></a>是故人非实有。<a id="a-CH"></a>复次汝于无实人中强欲令有实人。<a id="a-CI"></a>即违如来三种菩提。<a id="a-CJ"></a>一者甚深菩提。<a id="a-CK"></a>二者不共菩提。<a id="a-CL"></a>三者出世菩提。<a id="a-CM"></a>若见实人。<a id="a-CN"></a>则非甚深菩提。<a id="a-CO"></a>则非不共外道菩提。<a id="a-CP"></a>则非世间不习菩提。<a id="a-CQ"></a>是故此执是世间所取。<a id="a-CR"></a>是外道着处。<a id="a-CS"></a>是生死。<a id="a-CT"></a>恒习。<a id="a-CU"></a>复次若人是见者乃至识者眼等诸根为有功用为无功用。<a id="a-CV"></a>若有功用为自然起为由人起。<a id="a-CW"></a>问彼何所疑。<a id="a-CX"></a>偈曰。</p>
  <p id="aCY">若用自然起　　即有三过生</p>
  <p id="aCZ">若以人为缘　　眼等则无用</p>
  <p id="aCa">释曰。<a id="a-Cb"></a>若言眼等功用自然起者。<a id="a-Cc"></a>人于眼等不作事业则有三种过生。<a id="a-Cd"></a>若言以人为缘功用得起者。<a id="a-Ce"></a>眼等诸根则一向无有功用。<a id="a-Cf"></a>问何者是功。<a id="a-Cg"></a>用自然起三过。<a id="a-Ch"></a>偈曰。</p>
  <p id="aCi">人非作者故　　用非常起故</p>
  <p id="aCj">起非一时故　　自起则不然</p>
  <p id="aCk">释曰。<a id="a-Cl"></a>若眼等功用不待人作自然而起。<a id="a-Cm"></a>则人非作者。<a id="a-Cn"></a>云何名见者乃至识者。<a id="a-Co"></a>此是第一过失。<a id="a-Cp"></a>若眼等功用自然起则应常起。<a id="a-Cq"></a>不应起时非常。<a id="a-Cr"></a>此是第二过失。<a id="a-Cs"></a>若眼等功用常起则起应一时。<a id="a-Ct"></a>云何不得并起。<a id="a-Cu"></a>此是第三过失。<a id="a-Cv"></a>由此义故。<a id="a-Cw"></a>若言自然起者不然。<a id="a-Cx"></a>问以人为缘复有何过。<a id="a-Cy"></a>偈曰。</p>
  <p id="aCz">人住用先无　　人坏则人断</p>
  <p id="aD0">更有第三体　　为缘无此义</p>
  <p id="aD1">释曰。<a id="a-D2"></a>若言人住与功用为缘者。<a id="a-D3"></a>人既常有。<a id="a-D4"></a>何故功用先无后有。<a id="a-D5"></a>是义不然。<a id="a-D6"></a>若言人坏为缘者。<a id="a-D7"></a>人坏则堕无常。<a id="a-D8"></a>是亦不然。<a id="a-D9"></a>若言更有第三不住不坏人为缘者。<a id="a-DA"></a>无有此义。<a id="a-DB"></a>如是依道理说实人不可得。<a id="a-DC"></a>复次偈曰。</p>
  <p id="aDD">诸法无我印　　及说真实空</p>
  <p id="aDE">有我有五过　　是故知无我</p>
  <p id="aDF">释曰。<a id="a-DG"></a>法印经中佛说。<a id="a-DH"></a>一切法无我。<a id="a-DI"></a>真实空经中佛说。<a id="a-DJ"></a>有业有报作者不可得。<a id="a-DK"></a>舍前阴起后阴。<a id="a-DL"></a>起灭唯法。<a id="a-DM"></a>增五经中说。<a id="a-DN"></a>若执有我有五过失。<a id="a-DO"></a>一者堕于见处起我见命者见。<a id="a-DP"></a>二者同于外道。<a id="a-DQ"></a>三者僻行邪行。<a id="a-DR"></a>四者。<a id="a-DS"></a>于空不欲不信不住。<a id="a-DT"></a>五者圣法不得清净。<a id="a-DU"></a>如是依阿含说。<a id="a-DV"></a>有实人亦不可得。<a id="a-DW"></a>问若无实人。<a id="a-DX"></a>云何世尊处处经中而说有人。<a id="a-DY"></a>谓知者负担者及建立随信行等人耶偈曰。</p>
  <p id="aDZ">由依染净法　　位断说有异</p>
  <p id="aDa">行异相续异　　无实假说人</p>
  <p id="aDb">释曰。<a id="a-Dc"></a>由依染污法及清净法。<a id="a-Dd"></a>有位差别及断差别。<a id="a-De"></a>故建立假人有差别。<a id="a-Df"></a>若无假人差别则不可说有行差别及相续差别。<a id="a-Dg"></a>如知经中说。<a id="a-Dh"></a>何等诸法谓染污法。<a id="a-Di"></a>何等为知谓清净法。<a id="a-Dj"></a>如负担经中说。<a id="a-Dk"></a>何者负担谓染污法。<a id="a-Dl"></a>何者弃担谓清净法。<a id="a-Dm"></a>若无行差别及相续差别则不可说。<a id="a-Dn"></a>此二法为知者负担者。<a id="a-Do"></a>菩提分法多位差别。<a id="a-Dp"></a>谓方便道见道修道究竟道。<a id="a-Dq"></a>若无行及相续差别则不可说。<a id="a-Dr"></a>彼菩提分法有随信行等人差别。<a id="a-Ds"></a>由无实人。<a id="a-Dt"></a>约法差别可得假说。<a id="a-Du"></a>以此道理。<a id="a-Dv"></a>故知所说但是假人。<a id="a-Dw"></a>若佛意不说是假人说实人则无用。<a id="a-Dx"></a>由起众生我见故。<a id="a-Dy"></a>偈曰。</p>
  <p id="aDz">不为起我见　　由见已起故</p>
  <p id="aE0">无始已习故　　无用应解脱</p>
  <p id="aE1">释曰。<a id="a-E2"></a>佛不应为起众生我见说有实人。<a id="a-E3"></a>由众生我见先已起故。<a id="a-E4"></a>亦不为令众生数习我见说有实人。<a id="a-E5"></a>由众生我见先已习故。<a id="a-E6"></a>亦不为令我见众生得解脱故说有实人。<a id="a-E7"></a>一切无功用者。<a id="a-E8"></a>皆应自然得解脱故。<a id="a-E9"></a>以是故一切未见谛者。<a id="a-EA"></a>有我见而无解脱。<a id="a-EB"></a>非如苦体先时不见后时方见。<a id="a-EC"></a>人不如是。<a id="a-ED"></a>非先不见后时方见。<a id="a-EE"></a>又如苦体先时不见后亦不见。<a id="a-EF"></a>即无解脱人体亦尔。<a id="a-EG"></a>先时亦见后时亦见。<a id="a-EH"></a>则无解脱。<a id="a-EI"></a>若实有我则决定有我所。<a id="a-EJ"></a>从此二执即起我爱及余烦恼。<a id="a-EK"></a>如是则无解脱。<a id="a-EL"></a>以是故不应欲得有实人。<a id="a-EM"></a>以我见等过皆悉起故。<a id="a-EN"></a>如是别说菩提分已。<a id="a-EO"></a>次总结前义。<a id="a-EP"></a>偈曰。</p>
  <p id="aEQ">惭羞等功德　　菩萨常具足</p>
  <p id="aER">自利既不舍　　亦令他利成</p>
  <p id="aES">释曰。<a id="a-ET"></a>此义如前所显略说。<a id="a-EU"></a>觉分品究竟。</p>
 </body>
</html>