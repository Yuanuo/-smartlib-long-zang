<!doctype html>
<html id="z3IBVTayy" data-ver="963">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘庄严经论卷第一</h1>
  <h2 id="a2">缘起品第一</h2>
  <p id="a3">偈曰。</p>
  <p id="a4">义智作诸义　　言句皆无垢</p>
  <p id="a5">救济苦众生　　慈悲为性故</p>
  <p id="a6">巧说方便法　　所谓最上乘</p>
  <p id="a7">为发大心者　　略以五义现</p>
  <p id="a8">释曰。<a id="a-9"></a>庄严大乘经论。<a id="a-A"></a>谁能庄严。<a id="a-B"></a>答义智能庄严。<a id="a-C"></a>问义智云何庄严。<a id="a-D"></a>答开作诸义。<a id="a-E"></a>问以何开作。<a id="a-F"></a>答以言及句。<a id="a-G"></a>问以何等言。<a id="a-H"></a>以何等句。<a id="a-I"></a>答以无垢言以无垢句。<a id="a-J"></a>无垢言者。<a id="a-K"></a>谓能至涅槃城。<a id="a-L"></a>无垢句者。<a id="a-M"></a>谓字句相应。<a id="a-N"></a>若离无垢言句。<a id="a-O"></a>则于诸义不能开晓。<a id="a-P"></a>问以何义故庄严。<a id="a-Q"></a>答为救济苦众生故。<a id="a-R"></a>问众生自苦。<a id="a-S"></a>何因救济。<a id="a-T"></a>答为菩萨者大悲为体生怜愍故。<a id="a-U"></a>问若救他苦庄严何法。<a id="a-V"></a>答庄严如来巧说方便法。<a id="a-W"></a>问何等方便法。<a id="a-X"></a>答所谓最上乘。<a id="a-Y"></a>问为谁故庄严。<a id="a-Z"></a>答为发大乘心者。<a id="a-a"></a>问以几义庄严。<a id="a-b"></a>答略以五义示现。<a id="a-c"></a>问何者五义。<a id="a-d"></a>偈曰。</p>
  <p id="ae">譬如金成器　　譬如花正敷</p>
  <p id="af">譬如食美膳　　譬如解文字</p>
  <p id="ag">譬如开宝箧　　是各得欢喜</p>
  <p id="ah">五义法庄严　　欢喜亦如是</p>
  <p id="ai">释曰。<a id="a-j"></a>此中五譬即譬彼五义庄严。<a id="a-k"></a>如其次第。<a id="a-l"></a>能令发大心者信向故。<a id="a-m"></a>受教故。<a id="a-n"></a>思惟故。<a id="a-o"></a>修习故。<a id="a-p"></a>证得故。<a id="a-q"></a>问其义云何。<a id="a-r"></a>答金成譬。<a id="a-s"></a>为令信向转彼心故。<a id="a-t"></a>华敷譬。<a id="a-u"></a>为令受教开示彼故。<a id="a-v"></a>食膳譬。<a id="a-w"></a>为令思惟得法味故。<a id="a-x"></a>解文譬。<a id="a-y"></a>为令修习更不思故。<a id="a-z"></a>开箧譬。<a id="a-10"></a>为令证得真实菩提分宝自觉证故。<a id="a-11"></a>由此五义分别大乘。<a id="a-12"></a>能令彼人得生爱乐。<a id="a-13"></a>问若彼法自性功德具足。<a id="a-14"></a>何义更须庄严为。<a id="a-15"></a>答此问。<a id="a-16"></a>偈曰。</p>
  <p id="a17">譬如庄美质　　临镜生胜喜</p>
  <p id="a18">妙法庄严已　　得喜更第一</p>
  <p id="a19">释曰。<a id="a-1A"></a>譬如美质加庄像。<a id="a-1B"></a>现在于镜则生胜喜。<a id="a-1C"></a>何以故。<a id="a-1D"></a>为有悦故。<a id="a-1E"></a>菩萨亦尔。<a id="a-1F"></a>庄严妙法义入自心则生胜喜。<a id="a-1G"></a>何以故。<a id="a-1H"></a>为有问故。<a id="a-1I"></a>问彼法有何功德须此庄严。<a id="a-1J"></a>强欲令他恭敬信受耶。<a id="a-1K"></a>偈曰。</p>
  <p id="a1L">譬如饮药苦　　病差则为乐</p>
  <p id="a1M">住文及解义　　苦乐亦如是</p>
  <p id="a1N">譬如难事王　　因事得威力</p>
  <p id="a1O">如是难解义　　因解得法财</p>
  <p id="a1P">譬如见生宝　　不别则不爱</p>
  <p id="a1Q">如是闻妙法　　不觉亦不喜</p>
  <p id="a1R">释曰。<a id="a-1S"></a>此三偈次第显示妙法有三功德。<a id="a-1T"></a>一显断障因功德。<a id="a-1U"></a>二显自在因功德。<a id="a-1V"></a>三显妙喜因功德。<a id="a-1W"></a>问此义云何。<a id="a-1X"></a>答如饮苦药。<a id="a-1Y"></a>初时则苦。<a id="a-1Z"></a>以难服故。<a id="a-1a"></a>后时则乐。<a id="a-1b"></a>以病差故。<a id="a-1c"></a>此法亦尔。<a id="a-1d"></a>住文时苦。<a id="a-1e"></a>味难得故。<a id="a-1f"></a>解义时乐。<a id="a-1g"></a>障病破故。<a id="a-1h"></a>如事严王。<a id="a-1i"></a>初时则苦。<a id="a-1j"></a>难得意故。<a id="a-1k"></a>后时则乐。<a id="a-1l"></a>与威力故。<a id="a-1m"></a>此法亦尔。<a id="a-1n"></a>思惟时苦。<a id="a-1o"></a>深难解故。<a id="a-1p"></a>思度时乐。<a id="a-1q"></a>长圣财故。<a id="a-1r"></a>如见生宝。<a id="a-1s"></a>未别时则不爱。<a id="a-1t"></a>谓无用故。<a id="a-1u"></a>识别时则深重。<a id="a-1v"></a>知有用故。<a id="a-1w"></a>此法亦尔。<a id="a-1x"></a>修行时则不喜。<a id="a-1y"></a>谓空无用故。<a id="a-1z"></a>修度时则深悦。<a id="a-20"></a>知有大用故。<a id="a-21"></a>缘起品究竟。</p>
  <p data-pb></p>
  <h2 id="a22">成宗品第二</h2>
  <p id="a23">释曰。<a id="a-24"></a>有人疑此大乘非佛所说。<a id="a-25"></a>云何有此功德可得。<a id="a-26"></a>我今决彼疑网。<a id="a-27"></a>成立大乘真是佛说。<a id="a-28"></a>偈曰。</p>
  <p id="a29">不记亦同行　　不行亦成就</p>
  <p id="a2A">体非体能治　　文异八因成</p>
  <p id="a2B">释曰。<a id="a-2C"></a>成立大乘略有八因。<a id="a-2D"></a>一者不记。<a id="a-2E"></a>二者同行。<a id="a-2F"></a>三者不行。<a id="a-2G"></a>四者成就。<a id="a-2H"></a>五者体。<a id="a-2I"></a>六者非体。<a id="a-2J"></a>七者能治。<a id="a-2K"></a>八者文异。<a id="a-2L"></a>第一不记者。<a id="a-2M"></a>先法已尽后佛正出。<a id="a-2N"></a>若此大乘非是正法。<a id="a-2O"></a>何故世尊初不记耶。<a id="a-2P"></a>譬如未来有异世尊即记。<a id="a-2Q"></a>此不记故知是佛说。<a id="a-2R"></a>第二同行者。<a id="a-2S"></a>声闻乘与大乘非先非后一时同行。<a id="a-2T"></a>汝云何知此大乘独非佛说。<a id="a-2U"></a>第三不行者。<a id="a-2V"></a>大乘深广非忖度人之所能信。<a id="a-2W"></a>况复能行外道制诸论。<a id="a-2X"></a>彼种不可得。<a id="a-2Y"></a>是故不行。<a id="a-2Z"></a>由彼不行故是佛说。<a id="a-2a"></a>第四成就者。<a id="a-2b"></a>若汝言余得菩提者说有大乘。<a id="a-2c"></a>非是今佛说有大乘。<a id="a-2d"></a>若作此执则反成我义。<a id="a-2e"></a>彼得菩提亦即是佛如是说故。<a id="a-2f"></a>第五体者。<a id="a-2g"></a>若汝言余佛有大乘体此佛无大乘体。<a id="a-2h"></a>若作此执亦成我义。<a id="a-2i"></a>大乘无异体是一故。<a id="a-2j"></a>第六非体者。<a id="a-2k"></a>若汝言此佛无大乘体。<a id="a-2l"></a>则声闻乘亦无体。<a id="a-2m"></a>若汝言声闻乘是佛说故有体大乘非佛说故无体。<a id="a-2n"></a>若作此执有大过失。<a id="a-2o"></a>若无佛乘而有佛出说声闻乘者理不应故。<a id="a-2p"></a>第七能治者。<a id="a-2q"></a>由依此法修行得无分别智。<a id="a-2r"></a>由无分别智能破诸烦恼。<a id="a-2s"></a>由此因故不得言无大乘。<a id="a-2t"></a>第八文异者。<a id="a-2u"></a>大乘甚深非如文义。<a id="a-2v"></a>不应一向随文取义言非佛语。<a id="a-2w"></a>复次若汝言初不记者。<a id="a-2x"></a>由佛无功用心舍故。<a id="a-2y"></a>若作此执是义不然。<a id="a-2z"></a>偈曰。</p>
  <p id="a30">诸佛三因缘　　现见亦护法</p>
  <p id="a31">如来智无碍　　舍者不应尔</p>
  <p id="a32">释曰。<a id="a-33"></a>若此大乘非佛说者。<a id="a-34"></a>是为大障。<a id="a-35"></a>诸佛有三因缘。<a id="a-36"></a>何故不记。<a id="a-37"></a>一无功用智恒起是眼恒见。<a id="a-38"></a>二恒作正勤守护正法。<a id="a-39"></a>三如来智力无有障碍。<a id="a-3A"></a>由此三因。<a id="a-3B"></a>汝言舍而不记者。<a id="a-3C"></a>不应道理。<a id="a-3D"></a>复次若汝言有体者。<a id="a-3E"></a>即声闻乘是大乘体。<a id="a-3F"></a>何以故。<a id="a-3G"></a>即以此乘得大菩提故。<a id="a-3H"></a>若作此执是义不然。<a id="a-3I"></a>偈曰。</p>
  <p id="a3J">非全非不违　　非行非教授</p>
  <p id="a3K">是故声闻乘　　非即是大乘</p>
  <p id="a3L">释曰。<a id="a-3M"></a>有四因缘非即以声闻乘为大乘体。<a id="a-3N"></a>非全故。<a id="a-3O"></a>非不违故。<a id="a-3P"></a>非行故。<a id="a-3Q"></a>非教授故。<a id="a-3R"></a>非全者。<a id="a-3S"></a>声闻乘无有利他教授。<a id="a-3T"></a>但为自厌离欲解脱而教授故。<a id="a-3U"></a>非不违者。<a id="a-3V"></a>若言声闻乘以自方便而教授他。<a id="a-3W"></a>即是他利教授。<a id="a-3X"></a>是义不然。<a id="a-3Y"></a>何以故。<a id="a-3Z"></a>虽以自利安他。<a id="a-3a"></a>彼亦自求涅槃勤行方便。<a id="a-3b"></a>不可以此得大菩提故。<a id="a-3c"></a>非行者。<a id="a-3d"></a>若汝言若能久行声闻乘行则得大菩提果。<a id="a-3e"></a>是义不然。<a id="a-3f"></a>非方便故。<a id="a-3g"></a>声闻乘非大菩提。<a id="a-3h"></a>方便不以久行。<a id="a-3i"></a>非方便能得大乘果。<a id="a-3j"></a>譬如构角求乳。<a id="a-3k"></a>不可得故。<a id="a-3l"></a>非教授者。<a id="a-3m"></a>如大乘教授声闻乘无。<a id="a-3n"></a>是故声闻乘不得即是大乘。<a id="a-3o"></a>复次今更示汝相违义。<a id="a-3p"></a>偈曰。</p>
  <p id="a3q">发心与教授　　方便及住持</p>
  <p id="a3r">时节下上乘　　五事一切异</p>
  <p id="a3s">释曰。<a id="a-3t"></a>声闻乘与大乘有五种相违。<a id="a-3u"></a>一发心异。<a id="a-3v"></a>二教授异。<a id="a-3w"></a>三方便异。<a id="a-3x"></a>四住持异。<a id="a-3y"></a>五时节异。<a id="a-3z"></a>声闻乘若发心若教授若勤方便。<a id="a-40"></a>皆为自得涅槃故。<a id="a-41"></a>住持亦少。<a id="a-42"></a>福智聚小故。<a id="a-43"></a>时节亦少。<a id="a-44"></a>乃至三生得解脱故。<a id="a-45"></a>大乘不尔。<a id="a-46"></a>发心教授勤方便。<a id="a-47"></a>皆为利他故。<a id="a-48"></a>住持亦多。<a id="a-49"></a>福智聚大故。<a id="a-4A"></a>时节亦多。<a id="a-4B"></a>经三大阿僧祇劫故。<a id="a-4C"></a>如是一切相违。<a id="a-4D"></a>是故不应以小乘行而得大乘果。<a id="a-4E"></a>复次若汝言佛语有三相。<a id="a-4F"></a>一者入修多罗。<a id="a-4G"></a>二者显示毗尼。<a id="a-4H"></a>三者不违法空。<a id="a-4I"></a>汝以一切法无自性而为教授。<a id="a-4J"></a>违此三相故非佛语。<a id="a-4K"></a>若作此执是义不然。<a id="a-4L"></a>偈曰。</p>
  <p id="a4M">入自大乘经　　现自烦恼灭</p>
  <p id="a4N">广大甚深义　　不违自法空</p>
  <p id="a4O">释曰。<a id="a-4P"></a>今此大乘亦不违三相。<a id="a-4Q"></a>入自大乘修多罗故。<a id="a-4R"></a>现自烦恼毗尼故。<a id="a-4S"></a>由菩萨以分别为烦恼故。<a id="a-4T"></a>广大甚深即是菩萨法空。<a id="a-4U"></a>不违此空得大菩提故。<a id="a-4V"></a>是故此乘与三相不相违。<a id="a-4W"></a>复次前说不行者。<a id="a-4X"></a>我今更示此义令汝信受。<a id="a-4Y"></a>偈曰。</p>
  <p id="a4Z">有依及不定　　缘俗亦不普</p>
  <p id="a4a">退屈忖度人　　宁解大乘义</p>
  <p id="a4b">释曰。<a id="a-4c"></a>由有五因彼忖度者不能得入大乘境界。<a id="a-4d"></a>彼智有依故。<a id="a-4e"></a>不定故。<a id="a-4f"></a>缘俗故。<a id="a-4g"></a>不普故。<a id="a-4h"></a>退屈故。<a id="a-4i"></a>彼有依者。<a id="a-4j"></a>智依教生。<a id="a-4k"></a>非证智故。<a id="a-4l"></a>不定者。<a id="a-4m"></a>有时更有。<a id="a-4n"></a>异智生故。<a id="a-4o"></a>缘俗者。<a id="a-4p"></a>忖度世谛。<a id="a-4q"></a>不及第一义谛故。<a id="a-4r"></a>不普者。<a id="a-4s"></a>虽缘世谛但得少解。<a id="a-4t"></a>不解一切故。<a id="a-4u"></a>退屈者。<a id="a-4v"></a>诤论辩穷即默然故。<a id="a-4w"></a>大乘者即无所依乃至终不退屈。<a id="a-4x"></a>不退屈者。<a id="a-4y"></a>无量经中有百千偈说大乘法。<a id="a-4z"></a>由得此法辩才无尽。<a id="a-50"></a>是故大乘非忖度人境。<a id="a-51"></a>问汝说声闻乘非佛菩提方便。<a id="a-52"></a>若尔何者是耶。<a id="a-53"></a>偈曰。</p>
  <p id="a54">广大及甚深　　成熟无分别</p>
  <p id="a55">说此二方便　　即是无上乘</p>
  <p id="a56">释曰。<a id="a-57"></a>广大者。<a id="a-58"></a>谓诸神通。<a id="a-59"></a>由极勤方便令他信解故。<a id="a-5A"></a>甚深者。<a id="a-5B"></a>谓无分别智。<a id="a-5C"></a>由难行故如其次第。<a id="a-5D"></a>一为成熟众生。<a id="a-5E"></a>二为成熟佛法。<a id="a-5F"></a>即说此二为无上菩提方便。<a id="a-5G"></a>此二方便即是无上乘体。<a id="a-5H"></a>问若尔有人于中怖畏。<a id="a-5I"></a>过失云何。<a id="a-5J"></a>偈曰。</p>
  <p id="a5K">不应怖而怖　　由怖被烧然</p>
  <p id="a5L">怖引非福故　　长时过患起</p>
  <p id="a5M">释曰。<a id="a-5N"></a>若人非怖畏处妄生怖畏。<a id="a-5O"></a>是人即堕极热恶道而被烧然。<a id="a-5P"></a>何以故。<a id="a-5Q"></a>由此怖畏引大非福聚生。<a id="a-5R"></a>由此罪故能令是人经无量劫受大热恼。<a id="a-5S"></a>问彼人复有何因生此怖畏。<a id="a-5T"></a>偈曰。</p>
  <p id="a5U">非性非法朋　　少慧少因力</p>
  <p id="a5V">怖此深妙法　　退失大菩提</p>
  <p id="a5W">释曰。<a id="a-5X"></a>若人生怖由四因缘。<a id="a-5Y"></a>一非种性。<a id="a-5Z"></a>离菩萨性故二非法朋。<a id="a-5a"></a>离善知识故三少慧力。<a id="a-5b"></a>未解大乘法空故。<a id="a-5c"></a>四少因力。<a id="a-5d"></a>先世不种诸波罗蜜自性善根故。<a id="a-5e"></a>由此因缘于甚深妙法横生怖想。<a id="a-5f"></a>由此想故于大菩提福智二聚应得不得。<a id="a-5g"></a>是名为退。<a id="a-5h"></a>汝今应知。<a id="a-5i"></a>此退过患最极深重。<a id="a-5j"></a>已说怖过及怖因。<a id="a-5k"></a>次说不应怖畏因。<a id="a-5l"></a>偈曰。</p>
  <p id="a5m">无异即互无　　有异即险处</p>
  <p id="a5n">无譬种种说　　续说多门说</p>
  <p id="a5o">非有如文义　　诸佛甚深体</p>
  <p id="a5p">聪慧正观人　　应知不应怖</p>
  <p id="a5q">释曰。<a id="a-5r"></a>无异即互无者。<a id="a-5s"></a>若汝言声闻乘即是大乘无异大乘体。<a id="a-5t"></a>若如是者。<a id="a-5u"></a>即声闻辟支佛乘复无有体。<a id="a-5v"></a>何以故。<a id="a-5w"></a>由得佛故。<a id="a-5x"></a>如是一切皆是佛乘。<a id="a-5y"></a>何因怖耶。<a id="a-5z"></a>有异即险处者。<a id="a-60"></a>若汝许有异大乘体。<a id="a-61"></a>此体即是一切智道。<a id="a-62"></a>最为第一险处。<a id="a-63"></a>由难度故此应仰信。<a id="a-64"></a>何因怖耶。<a id="a-65"></a>无譬者。<a id="a-66"></a>于一时中无二大乘并出可以相比。<a id="a-67"></a>何因怖一不怖二耶。<a id="a-68"></a>种种说者。<a id="a-69"></a>今此大乘非独说空。<a id="a-6A"></a>亦说大福智聚。<a id="a-6B"></a>应解此意。<a id="a-6C"></a>何因独怖空耶。<a id="a-6D"></a>续说者一切时中决定相续说空汝非乍闻。<a id="a-6E"></a>何因怖耶。<a id="a-6F"></a>多门说者彼彼经中多门异说显大要用。<a id="a-6G"></a>破诸分别得无分别智。<a id="a-6H"></a>若异此说无大用者。<a id="a-6I"></a>如来但应言空不说如法性实际等。<a id="a-6J"></a>既说有多门何因独怖空耶。<a id="a-6K"></a>非有如文义者。<a id="a-6L"></a>大乘甚深不如文义。<a id="a-6M"></a>何因随文取义而怖空耶。<a id="a-6N"></a>诸佛甚深体者。<a id="a-6O"></a>佛性甚深卒难觉识应求了别何因怖耶。<a id="a-6P"></a>由如是等因缘故。<a id="a-6Q"></a>聪慧正观人于此大乘不应怖畏。<a id="a-6R"></a>已说不应怖畏因。<a id="a-6S"></a>次说能行此法智。<a id="a-6T"></a>偈曰。</p>
  <p id="a6U">随次闻思修　　得法及得慧</p>
  <p id="a6V">此智行此法　　未得勿非毁</p>
  <p id="a6W">释曰。<a id="a-6X"></a>若人最初依善知识能起正闻。<a id="a-6Y"></a>次于正义能起正忆。<a id="a-6Z"></a>次于真实境界得生正智。<a id="a-6a"></a>次从彼彼得证法果。<a id="a-6b"></a>次从彼后起解脱智。<a id="a-6c"></a>是人此智随深入远能行此法。<a id="a-6d"></a>汝若自无此智。<a id="a-6e"></a>不应决定言非佛语。<a id="a-6f"></a>已说能行此法智。<a id="a-6g"></a>次遮怖畏此法句。<a id="a-6h"></a>偈曰。</p>
  <p id="a6i">不解解不深　　深非思度解</p>
  <p id="a6j">解深得解脱　　诸怖不应尔</p>
  <p id="a6k">释曰。<a id="a-6l"></a>不解者。<a id="a-6m"></a>若汝言如是深法非我所解。<a id="a-6n"></a>如是起怖畏者不应尔。<a id="a-6o"></a>解不深者。<a id="a-6p"></a>若汝言佛解亦不深。<a id="a-6q"></a>如其解深何故说深。<a id="a-6r"></a>如是起怖畏者不应尔。<a id="a-6s"></a>深非思度解者。<a id="a-6t"></a>若汝言何故此深。<a id="a-6u"></a>非思量境界。<a id="a-6v"></a>如是起怖畏者不应尔。<a id="a-6w"></a>解深得解脱者。<a id="a-6x"></a>若汝言何故独解深义能得解脱。<a id="a-6y"></a>非思量人能得解脱。<a id="a-6z"></a>如是起怖畏者不应尔。<a id="a-70"></a>如是已遮怖畏此法句。<a id="a-71"></a>次以不信成立大乘。<a id="a-72"></a>偈曰。</p>
  <p id="a73">由小信界伴　　不解深大法</p>
  <p id="a74">由汝不解故　　成我无上乘</p>
  <p id="a75">释曰。<a id="a-76"></a>小信者。<a id="a-77"></a>狭劣信解故。<a id="a-78"></a>小界者。<a id="a-79"></a>阿梨耶识中熏习小种子故。<a id="a-7A"></a>小伴者。<a id="a-7B"></a>相似信界为眷属故。<a id="a-7C"></a>此三若小则不信别有大乘。<a id="a-7D"></a>由此不信则成我所立是无上法。<a id="a-7E"></a>已说成立大乘次遮谤毁大乘。<a id="a-7F"></a>偈曰。</p>
  <p id="a7G">随闻而得觉　　未闻慎勿毁</p>
  <p id="a7H">无量余未闻　　谤者成痴业</p>
  <p id="a7I">释曰。<a id="a-7J"></a>汝随少闻得有觉悟。<a id="a-7K"></a>不应随闻复生谤毁。<a id="a-7L"></a>汝于未闻无信可尔。<a id="a-7M"></a>何以故。<a id="a-7N"></a>不积善故未闻者多慎勿谤毁。<a id="a-7O"></a>汝无简别若生谤毁更增痴业。<a id="a-7P"></a>坏前闻故。<a id="a-7Q"></a>已遮谤毁。<a id="a-7R"></a>次遮邪思。<a id="a-7S"></a>偈曰。</p>
  <p id="a7T">如文取义时　　师心退真慧</p>
  <p id="a7U">谤说及轻法　　缘此大过生</p>
  <p id="a7V">释曰。<a id="a-7W"></a>师心者。<a id="a-7X"></a>谓自见取。<a id="a-7Y"></a>非智者。<a id="a-7Z"></a>边求义故。<a id="a-7a"></a>退真慧者。<a id="a-7b"></a>如实真解未得退故。<a id="a-7c"></a>谤说者。<a id="a-7d"></a>毁善说故。<a id="a-7e"></a>轻法者。<a id="a-7f"></a>嫉所闻故。<a id="a-7g"></a>缘此非福次身受大苦报。<a id="a-7h"></a>是名大过起。<a id="a-7i"></a>已遮邪思。<a id="a-7j"></a>次遮恶意。<a id="a-7k"></a>偈曰。</p>
  <p id="a7l">恶意自性恶　　不善不应起</p>
  <p id="a7m">况移于善处　　应舍大过故</p>
  <p id="a7n">释曰。<a id="a-7o"></a>恶意者。<a id="a-7p"></a>是憎嫉心。<a id="a-7q"></a>自性恶者。<a id="a-7r"></a>此心是自性罪。<a id="a-7s"></a>尚不可于过失法中起。<a id="a-7t"></a>何况于非过法中起。<a id="a-7u"></a>是故急应须舍大过患故。<a id="a-7v"></a>成宗品究竟。</p>
  <p data-pb></p>
  <h2 id="a7w">归依品第三</h2>
  <p id="a7x">释曰。<a id="a-7y"></a>如此已成立大乘。<a id="a-7z"></a>次依大乘摄胜归依。<a id="a-80"></a>偈曰。</p>
  <p id="a81">若人归三宝　　大乘归第一</p>
  <p id="a82">一切遍勇猛　　得果不及故</p>
  <p id="a83">释曰。<a id="a-84"></a>一切归依三宝中。<a id="a-85"></a>应知大乘归依最为第一。<a id="a-86"></a>何以故。<a id="a-87"></a>由四种大义自性胜故。<a id="a-88"></a>何者四义。<a id="a-89"></a>一者一切遍义。<a id="a-8A"></a>二者勇猛义。<a id="a-8B"></a>三者得果义。<a id="a-8C"></a>四者不及义。<a id="a-8D"></a>此义后当说。<a id="a-8E"></a>由此四义多有留难。<a id="a-8F"></a>诸归依者或能不能。<a id="a-8G"></a>能者为胜。<a id="a-8H"></a>已说归依胜。<a id="a-8I"></a>次劝胜归依。<a id="a-8J"></a>偈曰。</p>
  <p id="a8K">难起亦难成　　应须大志意</p>
  <p id="a8L">为成自他利　　当作胜归依</p>
  <p id="a8M">释曰。<a id="a-8N"></a>难起者。<a id="a-8O"></a>所谓胜愿。<a id="a-8P"></a>由弘誓故。<a id="a-8Q"></a>难成者。<a id="a-8R"></a>所谓胜行。<a id="a-8S"></a>由经无量劫故。<a id="a-8T"></a>由如此难应须发大志意。<a id="a-8U"></a>何以故。<a id="a-8V"></a>为欲成就他利与自利故。<a id="a-8W"></a>他利者。<a id="a-8X"></a>所谓愿行。<a id="a-8Y"></a>由愿行是名闻因故。<a id="a-8Z"></a>自利者。<a id="a-8a"></a>所谓大义。<a id="a-8b"></a>由大义是自体果故。<a id="a-8c"></a>前说四义。<a id="a-8d"></a>今当先说一切遍义。<a id="a-8e"></a>偈曰。</p>
  <p id="a8f">众生遍乘遍　　智遍寂灭遍</p>
  <p id="a8g">是名智慧者　　四种一切遍</p>
  <p id="a8h">释曰。<a id="a-8i"></a>大乘归依者有四种一切遍。<a id="a-8j"></a>一者众生一切遍。<a id="a-8k"></a>欲度一切众生故。<a id="a-8l"></a>二者乘一切遍。<a id="a-8m"></a>善解三乘故。<a id="a-8n"></a>三者智一切遍。<a id="a-8o"></a>通达二无我故。<a id="a-8p"></a>四者寂灭一切遍。<a id="a-8q"></a>生死涅槃体是一味。<a id="a-8r"></a>过恶功德不分别故。<a id="a-8s"></a>已说一切遍义。<a id="a-8t"></a>次说勇猛义。<a id="a-8u"></a>偈曰。</p>
  <p id="a8v">悕望佛菩提　　不退难行行</p>
  <p id="a8w">诸佛平等觉　　勇猛胜有三</p>
  <p id="a8x">释曰。<a id="a-8y"></a>大乘归依有三种胜勇猛。<a id="a-8z"></a>一愿胜勇猛。<a id="a-90"></a>归依佛时求大菩提多生欢喜知胜功德故。<a id="a-91"></a>二者行胜勇猛。<a id="a-92"></a>起修行时不退不屈难行行故。<a id="a-93"></a>三者果胜勇猛。<a id="a-94"></a>至成佛时与一切诸佛平等觉故。<a id="a-95"></a>复次由此勇猛。<a id="a-96"></a>彼诸佛子恒得善生。<a id="a-97"></a>偈曰。</p>
  <p id="a98">发心与智度　　聚满亦大慈</p>
  <p id="a99">种子及生母　　胎藏乳母胜</p>
  <p id="a9A">释曰。<a id="a-9B"></a>菩萨善生有四义。<a id="a-9C"></a>一者种子胜。<a id="a-9D"></a>以菩提心为种子故。<a id="a-9E"></a>二者生母胜。<a id="a-9F"></a>以般若波罗蜜为生母故。<a id="a-9G"></a>三者胎藏胜。<a id="a-9H"></a>以福智二聚住持为胎藏故。<a id="a-9I"></a>四者乳母胜。<a id="a-9J"></a>以大悲长养为乳母故。<a id="a-9K"></a>复次善生者。<a id="a-9L"></a>由勇猛故恒得胜身。<a id="a-9M"></a>偈曰。</p>
  <p id="a9N">妙相成生力　　大乐大方便</p>
  <p id="a9O">如此四成就　　是名为胜身</p>
  <p id="a9P">释曰。<a id="a-9Q"></a>菩萨身胜有四种。<a id="a-9R"></a>一者色胜。<a id="a-9S"></a>得妙相严身胜转轮王等相故。<a id="a-9T"></a>二者力胜。<a id="a-9U"></a>得成熟众生自在力故。<a id="a-9V"></a>三者乐胜。<a id="a-9W"></a>得寂灭上品佛地无边乐故。<a id="a-9X"></a>四者智胜。<a id="a-9Y"></a>得救一切众生大巧方便故此四成就是名佛子善生。<a id="a-9Z"></a>所谓色成就力成就乐成就智成就。<a id="a-9a"></a>复次由此勇猛得与王子相似。<a id="a-9b"></a>偈曰。</p>
  <p id="a9c">光授法自在　　巧说善治摄</p>
  <p id="a9d">由此四因故　　佛种则不断</p>
  <p id="a9e">释曰。<a id="a-9f"></a>由四因缘王种不断。<a id="a-9g"></a>一者入位受职。<a id="a-9h"></a>二者增上无违。<a id="a-9i"></a>三者善能决判。<a id="a-9j"></a>四者分明赏罚。<a id="a-9k"></a>善生佛子亦尔。<a id="a-9l"></a>一者蒙光授。<a id="a-9m"></a>谓一切诸佛与大光明令受职故。<a id="a-9n"></a>二者法自在。<a id="a-9o"></a>谓于一切法中智慧自在他无违故。<a id="a-9p"></a>三者能巧说。<a id="a-9q"></a>谓对佛众中善说法故。<a id="a-9r"></a>四者善治罚谓于学戒者过恶能治功德能摄故。<a id="a-9s"></a>复次由此勇猛得与大臣相似。<a id="a-9t"></a>偈曰。</p>
  <p id="a9u">入度见觉分　　持密利众生</p>
  <p id="a9v">由此四因故　　得似于大臣</p>
  <p id="a9w">释曰。<a id="a-9x"></a>有四种因是大臣功德。<a id="a-9y"></a>一者入王禁宫。<a id="a-9z"></a>二者见王妙宝。<a id="a-A0"></a>三者秘王密语。<a id="a-A1"></a>四者自在赏赐。<a id="a-A2"></a>勇猛菩萨亦尔。<a id="a-A3"></a>一者常得善入诸波罗蜜。<a id="a-A4"></a>二者常见处处经中大菩提分宝。<a id="a-A5"></a>由不忘法故。<a id="a-A6"></a>三者常持如来身口意密。<a id="a-A7"></a>四者常能利益无边众生。<a id="a-A8"></a>已说勇猛义。<a id="a-A9"></a>次说得果义。<a id="a-AA"></a>偈曰。</p>
  <p id="aAB">福德及尊重　　有乐亦苦灭</p>
  <p id="aAC">证乐证法阴　　习尽有灭舍</p>
  <p id="aAD">释曰。<a id="a-AE"></a>大乘归依者得此八果。<a id="a-AF"></a>一者信解时得大福德聚。<a id="a-AG"></a>二者发心时得三有尊重。<a id="a-AH"></a>三者故意受生时得三有中乐。<a id="a-AI"></a>四者解自他平等时得大苦聚灭。<a id="a-AJ"></a>亦得灭一切众生苦力。<a id="a-AK"></a>五者入无生忍时觉证最上乐。<a id="a-AL"></a>六者得菩提时证大法阴。<a id="a-AM"></a>法阴者所谓法身。<a id="a-AN"></a>如此法身名为大。<a id="a-AO"></a>名为胜。<a id="a-AP"></a>名为常。<a id="a-AQ"></a>名为善聚。<a id="a-AR"></a>是无边修多罗等法藏故名大。<a id="a-AS"></a>一切法中最上故名胜。<a id="a-AT"></a>永无有尽故名常。<a id="a-AU"></a>为力无畏等善法积聚故名善聚。<a id="a-AV"></a>七者得熏习聚尽永灭无余。<a id="a-AW"></a>八者得有灭舍。<a id="a-AX"></a>有舍者不住生死。<a id="a-AY"></a>灭舍者不住涅槃。<a id="a-AZ"></a>已说得果义。<a id="a-Aa"></a>次说不及义。<a id="a-Ab"></a>偈曰。</p>
  <p id="aAc">大体及大义　　无边及无尽</p>
  <p id="aAd">由善世出世　　成熟神通故</p>
  <p id="aAe">释曰。<a id="a-Af"></a>大乘归依者。<a id="a-Ag"></a>所有善根由四因故。<a id="a-Ah"></a>一切声闻辟支佛所不能及。<a id="a-Ai"></a>一者大体。<a id="a-Aj"></a>二者大义。<a id="a-Ak"></a>三者无边。<a id="a-Al"></a>四者无尽问此云何。<a id="a-Am"></a>答大体者。<a id="a-An"></a>谓世间善根。<a id="a-Ao"></a>已得超过二乘故。<a id="a-Ap"></a>大义者。<a id="a-Aq"></a>谓出世善根。<a id="a-Ar"></a>二乘出世但自利故。<a id="a-As"></a>无边者。<a id="a-At"></a>谓成熟善根。<a id="a-Au"></a>能成熟无边众生故。<a id="a-Av"></a>无尽者。<a id="a-Aw"></a>谓神通善根。<a id="a-Ax"></a>至无余涅槃亦无尽故。<a id="a-Ay"></a>已说归依胜义。<a id="a-Az"></a>次说归依差别。<a id="a-B0"></a>偈曰。</p>
  <p id="aB1">希望及大悲　　种智亦不退</p>
  <p id="aB2">三出及二得　　差别有六种</p>
  <p id="aB3">释曰。<a id="a-B4"></a>归依差别有六种。<a id="a-B5"></a>一自性。<a id="a-B6"></a>二因。<a id="a-B7"></a>三果。<a id="a-B8"></a>四业。<a id="a-B9"></a>五相应。<a id="a-BA"></a>六品类。<a id="a-BB"></a>悕望为自性。<a id="a-BC"></a>至心求佛体故。<a id="a-BD"></a>大悲为因。<a id="a-BE"></a>为一切众生故。<a id="a-BF"></a>种智为果。<a id="a-BG"></a>得无上菩提故。<a id="a-BH"></a>不退为业。<a id="a-BI"></a>行利他难行行不退不屈故。<a id="a-BJ"></a>三出为相应。<a id="a-BK"></a>具足三乘出离行故。<a id="a-BL"></a>二得为品类。<a id="a-BM"></a>世俗得法性得粗细差别故。<a id="a-BN"></a>已说功德差别。<a id="a-BO"></a>次说行差别。<a id="a-BP"></a>偈曰。</p>
  <p id="aBQ">归依有大义　　功德聚增长</p>
  <p id="aBR">意悲遍世间　　广流大圣法</p>
  <p id="aBS">释曰。<a id="a-BT"></a>大义谓自他利行。<a id="a-BU"></a>自利行者。<a id="a-BV"></a>谓功德增长复有多种。<a id="a-BW"></a>若思度。<a id="a-BX"></a>若数数。<a id="a-BY"></a>若时节。<a id="a-BZ"></a>皆无有量。<a id="a-Ba"></a>由不可思度故。<a id="a-Bb"></a>不可数知故。<a id="a-Bc"></a>毕竟恒行。<a id="a-Bd"></a>时无分齐故。<a id="a-Be"></a>他利行者。<a id="a-Bf"></a>作意及悲遍一切众生故。<a id="a-Bg"></a>广勤方便流大圣法故。<a id="a-Bh"></a>大圣法者大乘法故。<a id="a-Bi"></a>归依品究竟。</p>
  <p data-pb></p>
  <h2 id="aBj">种性品第四</h2>
  <p id="aBk">释曰。<a id="a-Bl"></a>已说归依义。<a id="a-Bm"></a>次说种性差别。<a id="a-Bn"></a>偈曰。</p>
  <p id="aBo">有胜性相类　　过恶及功德</p>
  <p id="aBp">金譬与宝譬　　九种各四种</p>
  <p id="aBq">释曰。<a id="a-Br"></a>种性有九种差别。<a id="a-Bs"></a>一有体。<a id="a-Bt"></a>二最胜。<a id="a-Bu"></a>三自性。<a id="a-Bv"></a>四相貌。<a id="a-Bw"></a>五品类。<a id="a-Bx"></a>六过恶。<a id="a-By"></a>七功德。<a id="a-Bz"></a>八金譬。<a id="a-C0"></a>九宝譬。<a id="a-C1"></a>如是九义一一各有四种差别。<a id="a-C2"></a>此偈总举。<a id="a-C3"></a>余偈别释。<a id="a-C4"></a>此中先分别有体。<a id="a-C5"></a>偈曰。</p>
  <p id="aC6">由界及由信　　由行及由果</p>
  <p id="aC7">由此四差别　　应知有性体</p>
  <p id="aC8">释曰。<a id="a-C9"></a>种性有体由四种差别。<a id="a-CA"></a>一由界差别。<a id="a-CB"></a>二由信差别。<a id="a-CC"></a>三由行差别。<a id="a-CD"></a>四由果差别。<a id="a-CE"></a>由界差别者众生有种种界无量差别。<a id="a-CF"></a>如多界修多罗说。<a id="a-CG"></a>由界差别故。<a id="a-CH"></a>应知三乘种性有差别。<a id="a-CI"></a>由信差别者。<a id="a-CJ"></a>众生有种种信可得。<a id="a-CK"></a>或有因力起。<a id="a-CL"></a>或有缘力起。<a id="a-CM"></a>能于三乘随信一乘非信一切。<a id="a-CN"></a>若无性差别则亦无信差别。<a id="a-CO"></a>由行差别者。<a id="a-CP"></a>众生行行或有能进或有不能进。<a id="a-CQ"></a>若无性差别则亦无行差别。<a id="a-CR"></a>由果差别者。<a id="a-CS"></a>众生菩提有下中上。<a id="a-CT"></a>子果相似故。<a id="a-CU"></a>若无性差别则亦无果差别。<a id="a-CV"></a>由此四差别。<a id="a-CW"></a>是故应知。<a id="a-CX"></a>种性有体。<a id="a-CY"></a>已说种性有体。<a id="a-CZ"></a>次说种性最胜。<a id="a-Ca"></a>偈曰。</p>
  <p id="aCb">明净及普摄　　大义亦无尽</p>
  <p id="aCc">由善有四胜　　种性得第一</p>
  <p id="aCd">释曰。<a id="a-Ce"></a>菩萨种性由四种因缘。<a id="a-Cf"></a>得为最胜。<a id="a-Cg"></a>一由善根明净。<a id="a-Ch"></a>二由善根普摄。<a id="a-Ci"></a>三由善根大义。<a id="a-Cj"></a>四由善根无尽。<a id="a-Ck"></a>何以故。<a id="a-Cl"></a>非诸声闻等善根如是明净故。<a id="a-Cm"></a>非一切人善根摄力无畏等故。<a id="a-Cn"></a>余人善根无他利故。<a id="a-Co"></a>余人善根涅槃时尽故。<a id="a-Cp"></a>菩萨善根不尔。<a id="a-Cq"></a>由此为因。<a id="a-Cr"></a>种性最胜。<a id="a-Cs"></a>已说种性最胜。<a id="a-Ct"></a>次说种性自性。<a id="a-Cu"></a>偈曰。</p>
  <p id="aCv">性种及习种　　所依及能依</p>
  <p id="aCw">应知有非有　　功德度义故</p>
  <p id="aCx">释曰。<a id="a-Cy"></a>菩萨种性有四种自性。<a id="a-Cz"></a>一性种自性。<a id="a-D0"></a>二习种自性。<a id="a-D1"></a>三所依自性。<a id="a-D2"></a>四能依自性。<a id="a-D3"></a>彼如其次第。<a id="a-D4"></a>复次彼有者。<a id="a-D5"></a>因体有故。<a id="a-D6"></a>非有者。<a id="a-D7"></a>果体非有故。<a id="a-D8"></a>问若尔云何名性。<a id="a-D9"></a>答功德度义故。<a id="a-DA"></a>度者出生功德义。<a id="a-DB"></a>由此道理。<a id="a-DC"></a>是故名性。<a id="a-DD"></a>已说种性自性。<a id="a-DE"></a>次说种性相貌。<a id="a-DF"></a>偈曰。</p>
  <p id="aDG">大悲及大信　　大忍及大行</p>
  <p id="aDH">若有如此相　　是名菩萨性</p>
  <p id="aDI">释曰。<a id="a-DJ"></a>菩萨种性有四种相貌。<a id="a-DK"></a>一大悲为相。<a id="a-DL"></a>哀愍一切苦众生故。<a id="a-DM"></a>二大信为相。<a id="a-DN"></a>爱乐一切大乘法故。<a id="a-DO"></a>三大忍为相。<a id="a-DP"></a>能耐一切难行行故。<a id="a-DQ"></a>四大行为相。<a id="a-DR"></a>遍行诸波罗蜜自性善根故。<a id="a-DS"></a>已说种性相貌。<a id="a-DT"></a>次说种性品类。<a id="a-DU"></a>偈曰。</p>
  <p id="aDV">决定及不定　　不退或退堕</p>
  <p id="aDW">遇缘如次第　　品类有四种</p>
  <p id="aDX">释曰。<a id="a-DY"></a>菩萨种性品类。<a id="a-DZ"></a>略说有四种。<a id="a-Da"></a>一者决定。<a id="a-Db"></a>二者不定。<a id="a-Dc"></a>三者不退。<a id="a-Dd"></a>四者退堕。<a id="a-De"></a>如其次第。<a id="a-Df"></a>决定者遇缘不退。<a id="a-Dg"></a>不定者遇缘退堕。<a id="a-Dh"></a>已说种性品类。<a id="a-Di"></a>次说种性过失。<a id="a-Dj"></a>偈曰。</p>
  <p id="aDk">应知菩萨性　　略说有四失</p>
  <p id="aDl">习惑与恶友　　贫穷属他故</p>
  <p id="aDm">释曰。<a id="a-Dn"></a>菩萨种性过失。<a id="a-Do"></a>略说有四种。<a id="a-Dp"></a>一者习惑。<a id="a-Dq"></a>功德不行烦恼多行故。<a id="a-Dr"></a>二者恶友。<a id="a-Ds"></a>离善知识狎弊人故。<a id="a-Dt"></a>三者贫穷。<a id="a-Du"></a>所须众具皆乏少故。<a id="a-Dv"></a>四者属他。<a id="a-Dw"></a>系属于人不自在故。<a id="a-Dx"></a>已说种性过失。<a id="a-Dy"></a>次说种性功德。<a id="a-Dz"></a>偈曰。</p>
  <p id="aE0">功德亦四种　　虽堕于恶道</p>
  <p id="aE1">迟入复速出　　苦薄及悲深</p>
  <p id="aE2">释曰。<a id="a-E3"></a>菩萨种性。<a id="a-E4"></a>虽有如前过失。<a id="a-E5"></a>若堕恶道应知于中复有四种功德。<a id="a-E6"></a>一者迟入。<a id="a-E7"></a>不数堕故。<a id="a-E8"></a>二者速出不久住故。<a id="a-E9"></a>三者苦薄。<a id="a-EA"></a>逼恼轻故。<a id="a-EB"></a>四者悲深。<a id="a-EC"></a>哀愍众生亦成就故。<a id="a-ED"></a>已说种性功德。<a id="a-EE"></a>次说种性金譬。<a id="a-EF"></a>偈曰。</p>
  <p id="aEG">譬如胜金性　　出生有四种</p>
  <p id="aEH">诸善及诸智　　诸净诸通故</p>
  <p id="aEI">释曰。<a id="a-EJ"></a>胜金性者所出有四义。<a id="a-EK"></a>一者极多。<a id="a-EL"></a>二者光明。<a id="a-EM"></a>三者无垢。<a id="a-EN"></a>四者调柔。<a id="a-EO"></a>菩萨种性亦尔。<a id="a-EP"></a>一者为无量善根依止。<a id="a-EQ"></a>二者为无量智慧依止。<a id="a-ER"></a>三者为一切烦恼障智障得清净依止。<a id="a-ES"></a>四者为一切神通变化依止。<a id="a-ET"></a>已说种性金性譬。<a id="a-EU"></a>次说种性宝性譬。<a id="a-EV"></a>偈曰。</p>
  <p id="aEW">譬如妙宝性　　四种成就因</p>
  <p id="aEX">大果及大智　　大定大义故</p>
  <p id="aEY">释曰。<a id="a-EZ"></a>妙宝性者四种成就依止。<a id="a-Ea"></a>一者真成就依止。<a id="a-Eb"></a>二者色成就依止。<a id="a-Ec"></a>三者形成就依止。<a id="a-Ed"></a>四者量成就依止。<a id="a-Ee"></a>菩萨种性亦尔。<a id="a-Ef"></a>一者为大菩提因。<a id="a-Eg"></a>二者为大智因。<a id="a-Eh"></a>三者为大定因。<a id="a-Ei"></a>定者由心住故。<a id="a-Ej"></a>四者为大义因。<a id="a-Ek"></a>成就无边众生故。<a id="a-El"></a>已广分别性位。<a id="a-Em"></a>次分别无性位。<a id="a-En"></a>偈曰。</p>
  <p id="aEo">一向行恶行　　普断诸白法</p>
  <p id="aEp">无有解脱分　　善少亦无因</p>
  <p id="aEq">释曰。<a id="a-Er"></a>无般涅槃法者。<a id="a-Es"></a>是无性位。<a id="a-Et"></a>此略有二种。<a id="a-Eu"></a>一者时边般涅槃法。<a id="a-Ev"></a>二者毕竟无涅槃法。<a id="a-Ew"></a>时边般涅槃法者有四种人。<a id="a-Ex"></a>一者一向行恶行。<a id="a-Ey"></a>二者普断诸善法。<a id="a-Ez"></a>三者无解脱分善根。<a id="a-F0"></a>四者善根不具足。<a id="a-F1"></a>毕竟无涅槃法者无因故。<a id="a-F2"></a>彼无般涅槃性。<a id="a-F3"></a>此谓但求生死不乐涅槃人。<a id="a-F4"></a>已说无性。<a id="a-F5"></a>次说令入。<a id="a-F6"></a>偈曰。</p>
  <p id="aF7">广演深大法　　令信令极忍</p>
  <p id="aF8">究竟大菩提　　二知二性胜</p>
  <p id="aF9">释曰。<a id="a-FA"></a>广演深大法者。<a id="a-FB"></a>为利他故。<a id="a-FC"></a>谓无智者。<a id="a-FD"></a>令得大信。<a id="a-FE"></a>已大信者令成就极忍能行不退。<a id="a-FF"></a>已极忍者令究竟成就无上菩提。<a id="a-FG"></a>二知者。<a id="a-FH"></a>谓诸凡夫及诸声闻。<a id="a-FI"></a>若得如是彼诸二人。<a id="a-FJ"></a>则知自性性德圆满性最为殊胜。<a id="a-FK"></a>问云何胜。<a id="a-FL"></a>偈曰。</p>
  <p id="aFM">增长菩提树　　生乐及灭苦</p>
  <p id="aFN">自他利为果　　此胜如吉根</p>
  <p id="aFO">释曰。<a id="a-FP"></a>如是种性能增长极广功德大菩提树。<a id="a-FQ"></a>能得大乐。<a id="a-FR"></a>能灭大苦。<a id="a-FS"></a>能得自他利乐以为大果。<a id="a-FT"></a>是故此性最为第一。<a id="a-FU"></a>譬如吉祥树根。<a id="a-FV"></a>菩萨种性亦尔。<a id="a-FW"></a>种性品究竟。</p>
 </body>
</html>