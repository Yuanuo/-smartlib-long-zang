<!doctype html>
<html id="z3IBVTYyx" data-ver="175">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘庄严经论序</h1>
  <p id="a2">太子右庶子安平男臣李百药撰</p>
  <p id="a3">臣闻。<a id="a-4"></a>天帝受无上之法。<a id="a-5"></a>景福会昌。<a id="a-6"></a>轮王致正真之道。<a id="a-7"></a>神祇合德。<a id="a-8"></a>是则圣人执契。<a id="a-9"></a>玄化潜通。<a id="a-A"></a>至诚所感。<a id="a-B"></a>冥功斯应。<a id="a-C"></a>皇情西顾。<a id="a-D"></a>法海东流。<a id="a-E"></a>如开洪范之图。<a id="a-F"></a>似得圆光之梦。<a id="a-G"></a>持线妙典。<a id="a-H"></a>发金口而秘纶言。<a id="a-I"></a>书叶旧章。<a id="a-J"></a>自龙宫而升麟阁。<a id="a-K"></a>昔迦维驭世。<a id="a-L"></a>大启法门。<a id="a-M"></a>悬明镜于无象。<a id="a-N"></a>运虚舟于彼岸。<a id="a-O"></a>空有兼谢。<a id="a-P"></a>生灭俱忘。<a id="a-Q"></a>绝智希夷之表。<a id="a-R"></a>遗形动寂之外。<a id="a-S"></a>然随缘利见。<a id="a-T"></a>应迹生知。<a id="a-U"></a>震大地而萃人天。<a id="a-V"></a>放神光而掩日月。<a id="a-W"></a>百亿须弥。<a id="a-X"></a>俱沾声教。<a id="a-Y"></a>三千世界。<a id="a-Z"></a>尽入堤封。<a id="a-a"></a>愍三毒之缰锁。<a id="a-b"></a>矜五荫之缠盖。<a id="a-c"></a>惜飞电于浮生。<a id="a-d"></a>叹悬藤于逝水。<a id="a-e"></a>八关云辟。<a id="a-f"></a>开慧识于幽涂。<a id="a-g"></a>三乘方轨。<a id="a-h"></a>运慈心于朽宅。<a id="a-i"></a>龙兴雾集。<a id="a-j"></a>神动天随大道为心。<a id="a-k"></a>望法云而遐举。<a id="a-l"></a>闻声悟道。<a id="a-m"></a>渐初地而依仁。<a id="a-n"></a>迁奈苑之乔枝。<a id="a-o"></a>入祇园之隩室。<a id="a-p"></a>酌智水之余润。<a id="a-q"></a>承慧日之末光。<a id="a-r"></a>既而税驾连河。<a id="a-s"></a>归真双树。<a id="a-t"></a>圣灵逾远。<a id="a-u"></a>像教浸微。<a id="a-v"></a>大义或乖。<a id="a-w"></a>斯文将坠。<a id="a-x"></a>穿凿异端。<a id="a-y"></a>分析多绪。<a id="a-z"></a>是末非古。<a id="a-10"></a>殊涂别派。<a id="a-11"></a>天亲初学之辈。<a id="a-12"></a>尚致西河之疑。<a id="a-13"></a>龙树究竟之俦。<a id="a-14"></a>弥深东鲁之叹。<a id="a-15"></a>仰惟法宝。<a id="a-16"></a>尽谛无为。<a id="a-17"></a>故经文云。<a id="a-18"></a>佛以法为师。<a id="a-19"></a>佛从法生。<a id="a-1A"></a>佛依法住。<a id="a-1B"></a>岂止研几尽性。<a id="a-1C"></a>妙物穷神。<a id="a-1D"></a>出入无间。<a id="a-1E"></a>苞含元气而已。<a id="a-1F"></a>若夫惟天为大。<a id="a-1G"></a>寒暑运其功。<a id="a-1H"></a>谓地盖厚。<a id="a-1I"></a>山泽通其气。<a id="a-1J"></a>是以姬文以大圣之姿。<a id="a-1K"></a>幽赞易道。<a id="a-1L"></a>丘明怀同耻之德。<a id="a-1M"></a>祖述微言。<a id="a-1N"></a>诸经著论。<a id="a-1O"></a>俯同斯旨。<a id="a-1P"></a>大乘庄严论者。<a id="a-1Q"></a>无著菩萨纂焉。<a id="a-1R"></a>菩萨以如来灭度之后。<a id="a-1S"></a>含章秀发。<a id="a-1T"></a>三十二相。<a id="a-1U"></a>具体而微。<a id="a-1V"></a>八千亿结。<a id="a-1W"></a>承风俱解。<a id="a-1X"></a>弘通正法。<a id="a-1Y"></a>庄饰经王。<a id="a-1Z"></a>明真如功德之宗。<a id="a-1a"></a>显大士位行之地。<a id="a-1b"></a>破小乘执着。<a id="a-1c"></a>成大乘纲纪。<a id="a-1d"></a>其菩提一品。<a id="a-1e"></a>最为微妙。<a id="a-1f"></a>转八识以成四智。<a id="a-1g"></a>束四智以具三身。<a id="a-1h"></a>详诸经论所未曾有。<a id="a-1i"></a>可谓闻所未闻。<a id="a-1j"></a>见所未见。</p>
  <p id="a1k">圣上受飞行之宝命。<a id="a-1l"></a>总步骤于前王。<a id="a-1m"></a>屈天师之尊。<a id="a-1n"></a>智周万物。<a id="a-1o"></a>应人皇之运。<a id="a-1p"></a>道照三明。<a id="a-1q"></a>慈惠外宣。<a id="a-1r"></a>神机内湛。<a id="a-1s"></a>端扆而役百灵。<a id="a-1t"></a>垂拱而朝万国。<a id="a-1u"></a>弥纶造化之初。<a id="a-1v"></a>含吐阴阳之际。<a id="a-1w"></a>功成作乐。<a id="a-1x"></a>既章韶舞。<a id="a-1y"></a>治定制礼。<a id="a-1z"></a>言动翠华。<a id="a-20"></a>金轮所王。<a id="a-21"></a>封疆之固惟远。<a id="a-22"></a>芥城虽满。<a id="a-23"></a>龟鼎之祚无穷。<a id="a-24"></a>光阐大猷。<a id="a-25"></a>开导群品。<a id="a-26"></a>凡诸内典。<a id="a-27"></a>尽令翻译。<a id="a-28"></a>摩伽陀国三藏法师波罗颇蜜多罗。<a id="a-29"></a>唐言明友。<a id="a-2A"></a>即中天竺刹利王之种姓也以大唐贞观元年十二月入京。<a id="a-2B"></a>法师戒行精勤。<a id="a-2C"></a>才识明敏。<a id="a-2D"></a>至德邻于初果。<a id="a-2E"></a>多能亚夫将圣。<a id="a-2F"></a>继澄什之清尘。<a id="a-2G"></a>来仪上国。<a id="a-2H"></a>摽生远之逸气。<a id="a-2I"></a>高步玄门。<a id="a-2J"></a>帝心简在。<a id="a-2K"></a>皇储礼敬。<a id="a-2L"></a>其博闻强记。<a id="a-2M"></a>探幽洞微。<a id="a-2N"></a>京城大德。<a id="a-2O"></a>莫不推许。<a id="a-2P"></a>粤以贞观四年。<a id="a-2Q"></a>恭承明诏。<a id="a-2R"></a>又。</p>
  <p id="a2S">敕尚书左仆射[邱-丘+千]国公房玄龄。<a id="a-2T"></a>散骑常侍行太子左庶子杜正伦铨定。<a id="a-2U"></a>义学法师慧乘慧朗法常智解昙藏智首道岳惠明僧辩僧珍法琳灵佳慧赜慧净玄谟僧伽等。<a id="a-2V"></a>于胜光寺共成胜业。<a id="a-2W"></a>又敕太府卿兰陵男萧璟监掌修缉。<a id="a-2X"></a>三藏法师云。<a id="a-2Y"></a>外国凡大小乘学。<a id="a-2Z"></a>悉以此论为本。<a id="a-2a"></a>若于此不通。<a id="a-2b"></a>未可弘法。<a id="a-2c"></a>是以覃思专精。<a id="a-2d"></a>特加研究。<a id="a-2e"></a>慧净法师。<a id="a-2f"></a>聪敏博识。<a id="a-2g"></a>受旨缀文。<a id="a-2h"></a>玄谟法师。<a id="a-2i"></a>善达方言。<a id="a-2j"></a>又兼义解。<a id="a-2k"></a>至心译语。<a id="a-2l"></a>一无纰谬以七年献春此始。<a id="a-2m"></a>撰定斯毕。<a id="a-2n"></a>勒成十有三卷二十四品。<a id="a-2o"></a>敕太子右庶子安平男李百药序之云尔。</p>
 </body>
</html>