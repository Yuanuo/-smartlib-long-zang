<!doctype html>
<html id="z3IBVTkz4" data-ver="966">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘庄严经论卷第七</h1>
  <h2 id="a2">教授品第十五</h2>
  <p id="a3">释曰。<a id="a-4"></a>已说菩萨随修。<a id="a-5"></a>次说如来教授。<a id="a-6"></a>偈曰。</p>
  <p id="a7">行尽一僧祇　　长信令增上</p>
  <p id="a8">众善随信集　　亦具如海满</p>
  <p id="a9">释曰。<a id="a-A"></a>行尽一僧祇长信令增上者。<a id="a-B"></a>若诸菩萨行行尽一阿僧祇劫。<a id="a-C"></a>尔时长养于信方至上品。<a id="a-D"></a>问独信增耶。<a id="a-E"></a>答众善随信集亦具如海满。<a id="a-F"></a>谓于信增时一切众善随信聚集。<a id="a-G"></a>亦得具足如大海水湛然圆满。<a id="a-H"></a>偈曰。</p>
  <p id="aI">聚集福德已　　佛子最初净</p>
  <p id="aJ">极智及软心　　勤修诸正行</p>
  <p id="aK">释曰。<a id="a-L"></a>聚集福德已者。<a id="a-M"></a>如前所说聚集故。<a id="a-N"></a>佛子最初净者。<a id="a-O"></a>令护清净故。<a id="a-P"></a>及于大乘作正直见。<a id="a-Q"></a>不颠倒受义故。<a id="a-R"></a>极智者。<a id="a-S"></a>得多闻故。<a id="a-T"></a>软心者。<a id="a-U"></a>离诸障故。<a id="a-V"></a>勤修诸正行者。<a id="a-W"></a>有堪能故。<a id="a-X"></a>偈曰。</p>
  <p id="aY">自后蒙诸佛　　法流而教授</p>
  <p id="aZ">增益寂静智　　进趣广大乘</p>
  <p id="aa">释曰。<a id="a-b"></a>自后蒙诸佛法流而教授者。<a id="a-c"></a>此诸菩萨从此已后。<a id="a-d"></a>蒙诸佛如来以修多罗等法而为说之。<a id="a-e"></a>譬如为说十地经。<a id="a-f"></a>增益寂静智进趣广大乘者。<a id="a-g"></a>此菩萨若得教授则增益奢摩他智。<a id="a-h"></a>于广大乘而能进修。<a id="a-i"></a>如是得教授已。<a id="a-j"></a>次起六种心。<a id="a-k"></a>偈曰。</p>
  <p id="al">想名及了句　　思义亦义知</p>
  <p id="am">法总亦义求　　六心次第起</p>
  <p id="an">释曰。<a id="a-o"></a>六心者。<a id="a-p"></a>一根本心。<a id="a-q"></a>二随行心。<a id="a-r"></a>三观察心。<a id="a-s"></a>四实解心。<a id="a-t"></a>五总聚心。<a id="a-u"></a>六悕望心。<a id="a-v"></a>想名者。<a id="a-w"></a>谓根本心。<a id="a-x"></a>初于修多罗等法观察无有二义。<a id="a-y"></a>唯想名聚故。<a id="a-z"></a>了句者。<a id="a-10"></a>谓随行心。<a id="a-11"></a>次随诸句决了差别及次第故。<a id="a-12"></a>思义者。<a id="a-13"></a>谓观察心。<a id="a-14"></a>次于彼义内正思惟故。<a id="a-15"></a>义知者。<a id="a-16"></a>谓实解心。<a id="a-17"></a>于彼思义如实知故。<a id="a-18"></a>法总者谓总聚心。<a id="a-19"></a>更聚前法复总观故。<a id="a-1A"></a>义求者。<a id="a-1B"></a>谓悕望心。<a id="a-1C"></a>于彼义趣求得意故。<a id="a-1D"></a>如是起六心已。<a id="a-1E"></a>次起十一种作意。<a id="a-1F"></a>偈曰。</p>
  <p id="a1G">有求亦有观　　一味将止道</p>
  <p id="a1H">观道及二俱　　拔沈并抑掉</p>
  <p id="a1I">正住与无间　　于中亦尊重</p>
  <p id="a1J">置心一切缘　　作意有十一</p>
  <p id="a1K">释曰。<a id="a-1L"></a>十一种作意者。<a id="a-1M"></a>一有觉有观作意。<a id="a-1N"></a>二无觉有观作意。<a id="a-1O"></a>三无觉无观作意。<a id="a-1P"></a>四奢摩他作意。<a id="a-1Q"></a>五毗钵舍那作意。<a id="a-1R"></a>六二相应作意。<a id="a-1S"></a>七起相作意。<a id="a-1T"></a>八摄相作意。<a id="a-1U"></a>九舍相作意。<a id="a-1V"></a>十恒修作意。<a id="a-1W"></a>十一恭敬作意。<a id="a-1X"></a>有求者。<a id="a-1Y"></a>谓有觉有观作意。<a id="a-1Z"></a>此作意以意言相续观察诸法。<a id="a-1a"></a>有观者谓无觉有观作意。<a id="a-1b"></a>此作意虽离于觉亦以意言相续观察诸法。<a id="a-1c"></a>一味者。<a id="a-1d"></a>谓无觉无观作意。<a id="a-1e"></a>此作意离于意言而相续观察诸法。<a id="a-1f"></a>止道者。<a id="a-1g"></a>谓奢摩他作意。<a id="a-1h"></a>此作意但缘诸法名。<a id="a-1i"></a>观道者。<a id="a-1j"></a>谓毗钵舍那作意。<a id="a-1k"></a>此作意但缘诸法义。<a id="a-1l"></a>二俱者。<a id="a-1m"></a>谓二相应作意。<a id="a-1n"></a>此作意能一时缘名义拔沈者。<a id="a-1o"></a>谓起相作意。<a id="a-1p"></a>此作意若缘名心沈即能策起。<a id="a-1q"></a>抑掉者。<a id="a-1r"></a>谓摄相作意。<a id="a-1s"></a>此作意若缘义心散即能摄持。<a id="a-1t"></a>正住者。<a id="a-1u"></a>谓舍相作意。<a id="a-1v"></a>此作意若心平等能住舍心。<a id="a-1w"></a>无间者。<a id="a-1x"></a>谓恒修作意。<a id="a-1y"></a>此作意能依正住修习无废。<a id="a-1z"></a>尊重者。<a id="a-20"></a>谓恭敬作意。<a id="a-21"></a>能于习时尊重名义。<a id="a-22"></a>如是起十一种作意已。<a id="a-23"></a>复应修习九种住心。<a id="a-24"></a>偈曰。</p>
  <p id="a25">系缘将速摄　　内略及乐住</p>
  <p id="a26">调厌与息乱　　或起灭亦尔</p>
  <p id="a27">所作心自流　　尔时得无作</p>
  <p id="a28">菩萨复应习　　如此九住心</p>
  <p id="a29">释曰。<a id="a-2A"></a>九种住心者。<a id="a-2B"></a>一安住心。<a id="a-2C"></a>二摄住心。<a id="a-2D"></a>三解住心。<a id="a-2E"></a>四转住心。<a id="a-2F"></a>五伏住心。<a id="a-2G"></a>六息住心。<a id="a-2H"></a>七灭住心。<a id="a-2I"></a>八性住心。<a id="a-2J"></a>九持住心。<a id="a-2K"></a>此九住教授方便。<a id="a-2L"></a>应知系缘者。<a id="a-2M"></a>谓安住心。<a id="a-2N"></a>安心所缘不令离故。<a id="a-2O"></a>速摄者。<a id="a-2P"></a>谓摄住心。<a id="a-2Q"></a>若觉心乱速摄持故。<a id="a-2R"></a>内略者。<a id="a-2S"></a>谓解住心。<a id="a-2T"></a>觉心外广更内略故。<a id="a-2U"></a>乐住者。<a id="a-2V"></a>谓转住心。<a id="a-2W"></a>见定功德转乐住故。<a id="a-2X"></a>调厌者。<a id="a-2Y"></a>谓伏住心。<a id="a-2Z"></a>心若不乐应折伏故。<a id="a-2a"></a>息乱者。<a id="a-2b"></a>谓息住心。<a id="a-2c"></a>见乱过失令止息故。<a id="a-2d"></a>或起灭亦尔者。<a id="a-2e"></a>谓灭住心。<a id="a-2f"></a>贪忧等起即令灭故。<a id="a-2g"></a>所作心自流者。<a id="a-2h"></a>谓性住心。<a id="a-2i"></a>所作任运成自性故。<a id="a-2j"></a>尔时得无作者。<a id="a-2k"></a>谓持住心。<a id="a-2l"></a>不由作意得总持故。<a id="a-2m"></a>如是修习得住心已。<a id="a-2n"></a>次令此心得最上柔软。<a id="a-2o"></a>偈曰。</p>
  <p id="a2p">下倚修令进　　为进习本定</p>
  <p id="a2q">净禅为通故　　当成胜软心</p>
  <p id="a2r">释曰。<a id="a-2s"></a>下倚修令进为进习本定者。<a id="a-2t"></a>菩萨得住心时。<a id="a-2u"></a>应知已得下品身倚心倚。<a id="a-2v"></a>为增进此倚更修根本禅定。<a id="a-2w"></a>问更修本定为何功德。<a id="a-2x"></a>答净禅为通故当成胜软心。<a id="a-2y"></a>诸菩萨为起诸神通故。<a id="a-2z"></a>为欲成就最胜柔软心故。<a id="a-30"></a>是故进修本定。<a id="a-31"></a>问起诸神通欲何所作。<a id="a-32"></a>胜柔软心复云何成。<a id="a-33"></a>偈曰。</p>
  <p id="a34">起通游诸界　　历事诸世尊</p>
  <p id="a35">最上软心得　　供养诸佛故</p>
  <p id="a36">释曰。<a id="a-37"></a>起通游诸界历事诸世尊者。<a id="a-38"></a>诸菩萨欲往无量世界。<a id="a-39"></a>欲经无量劫数。<a id="a-3A"></a>欲历无量诸佛。<a id="a-3B"></a>欲承事供养及闻正法。<a id="a-3C"></a>为此事故起诸神通。<a id="a-3D"></a>问何故作此事。<a id="a-3E"></a>答最上软心得供养诸佛故。<a id="a-3F"></a>由供养诸佛为因故。<a id="a-3G"></a>更得成就第一胜柔软心。<a id="a-3H"></a>如是得胜心已。<a id="a-3I"></a>便得诸佛之所称扬。<a id="a-3J"></a>偈曰。</p>
  <p id="a3K">未入净心前　　五种称扬得</p>
  <p id="a3L">器体成净故　　堪进无上乘</p>
  <p id="a3M">释曰。<a id="a-3N"></a>未入净心前五种称扬得者。<a id="a-3O"></a>谓此菩萨于净心地前。<a id="a-3P"></a>先得如来称扬。<a id="a-3Q"></a>其五种功德问此称扬于菩萨有何利益。<a id="a-3R"></a>答器体成净故堪进无上乘。<a id="a-3S"></a>此菩萨得如来称扬已。<a id="a-3T"></a>便成就清净器体。<a id="a-3U"></a>于无上乘则堪进入。<a id="a-3V"></a>问如来称扬彼菩萨。<a id="a-3W"></a>何等五功德。<a id="a-3X"></a>偈曰。</p>
  <p id="a3Y">念念融诸习　　身倚及心倚</p>
  <p id="a3Z">圆明与见相　　满净诸法身</p>
  <p id="a3a">释曰。<a id="a-3b"></a>五功德者。<a id="a-3c"></a>一者融习。<a id="a-3d"></a>二者身倚。<a id="a-3e"></a>三者心倚。<a id="a-3f"></a>四者圆明。<a id="a-3g"></a>五者见相。<a id="a-3h"></a>融习者。<a id="a-3i"></a>一一刹那消融一切习气聚故。<a id="a-3j"></a>身倚者。<a id="a-3k"></a>修习轻安遍满身故。<a id="a-3l"></a>心倚亦尔。<a id="a-3m"></a>圆明者。<a id="a-3n"></a>圆解一切种空离分数故。<a id="a-3o"></a>见相者。<a id="a-3p"></a>见无分别相为后清净因故。<a id="a-3q"></a>满净诸法身者。<a id="a-3r"></a>为满为净一切种法身。<a id="a-3s"></a>常作如是五因故。<a id="a-3t"></a>问何时满何时净。<a id="a-3u"></a>答十地时满。<a id="a-3v"></a>佛地时净。<a id="a-3w"></a>此中应知五种功德。<a id="a-3x"></a>前三是奢摩他分。<a id="a-3y"></a>后二是毗钵舍那分。<a id="a-3z"></a>菩萨于此时中于世间法皆得具足。<a id="a-40"></a>如是得称扬已。<a id="a-41"></a>次起通达分善根。<a id="a-42"></a>偈曰。</p>
  <p id="a43">尔时此菩萨　　次第得定心</p>
  <p id="a44">唯见意言故　　不见一切义</p>
  <p id="a45">释曰。<a id="a-46"></a>此菩萨初得定心离于意言。<a id="a-47"></a>不见自相总相一切诸义。<a id="a-48"></a>唯见意言。<a id="a-49"></a>此见即是菩萨暖位。<a id="a-4A"></a>此位名明。<a id="a-4B"></a>如佛灰河经中所说明。<a id="a-4C"></a>此明名见法忍。<a id="a-4D"></a>偈曰。</p>
  <p id="a4E">为长法明故　　坚固精进起</p>
  <p id="a4F">法明增长已　　通达唯心住</p>
  <p id="a4G">释曰。<a id="a-4H"></a>此中菩萨为增长法明故起坚固精进。<a id="a-4I"></a>住是法明通达唯心。<a id="a-4J"></a>此通达即是菩萨顶位。<a id="a-4K"></a>偈曰。</p>
  <p id="a4L">诸义悉是光　　由见唯心故</p>
  <p id="a4M">得断所执乱　　是则住于忍</p>
  <p id="a4N">释曰。<a id="a-4O"></a>此中菩萨若见诸义悉是心光。<a id="a-4P"></a>非心光外别有异见。<a id="a-4Q"></a>尔时得所执乱灭。<a id="a-4R"></a>此见即是菩萨忍位。<a id="a-4S"></a>偈曰。</p>
  <p id="a4T">所执乱虽断　　尚余能执故</p>
  <p id="a4U">断此复速证　　无间三摩提</p>
  <p id="a4V">释曰。<a id="a-4W"></a>此中菩萨为断能执乱故。<a id="a-4X"></a>复速证无间三摩提。<a id="a-4Y"></a>问有何义故此三摩提名无间。<a id="a-4Z"></a>答由能执乱灭时尔时入无间。<a id="a-4a"></a>故受此名。<a id="a-4b"></a>此入无间即是菩萨世间第一法位。<a id="a-4c"></a>随其次第说暖等诸位已。<a id="a-4d"></a>次说见道起。<a id="a-4e"></a>偈曰。</p>
  <p id="a4f">远离彼二执　　出世间无上</p>
  <p id="a4g">无分别离垢　　此智此时得</p>
  <p id="a4h">释曰。<a id="a-4i"></a>远离彼二执者。<a id="a-4j"></a>所执能执不和合故。<a id="a-4k"></a>出世间无上者。<a id="a-4l"></a>得无上乘故。<a id="a-4m"></a>无分别者。<a id="a-4n"></a>即彼二执分别无故。<a id="a-4o"></a>离垢者。<a id="a-4p"></a>见道所断烦恼灭故。<a id="a-4q"></a>菩萨尔时名远尘离垢得法眼净。<a id="a-4r"></a>偈曰。</p>
  <p id="a4s">此即是转依　　以得初地故</p>
  <p id="a4t">后经无量劫　　依净方圆满</p>
  <p id="a4u">释曰。<a id="a-4v"></a>此即是转依以得初地故者此离垢。<a id="a-4w"></a>即是菩萨转依位。<a id="a-4x"></a>何以故。<a id="a-4y"></a>得初地故。<a id="a-4z"></a>问依极净耶。<a id="a-50"></a>答后经无量劫依净方圆满。<a id="a-51"></a>非于此初即得极清净。<a id="a-52"></a>由后经无量阿僧祇劫。<a id="a-53"></a>此依方得清净圆满故。<a id="a-54"></a>偈曰。</p>
  <p id="a55">尔时通法界　　他自心平等</p>
  <p id="a56">平等有五种　　五无差别故</p>
  <p id="a57">释曰。<a id="a-58"></a>尔时通法界他自心平等者。<a id="a-59"></a>菩萨于初地即得通达平等法界。<a id="a-5A"></a>由此通达故能观他身即是自身。<a id="a-5B"></a>亦得心平等。<a id="a-5C"></a>问此时得几种心平等。<a id="a-5D"></a>答平等有五种。<a id="a-5E"></a>五无差别故。<a id="a-5F"></a>何谓为五。<a id="a-5G"></a>一者无我平等。<a id="a-5H"></a>谓于自他相续不见有我。<a id="a-5I"></a>无差别故。<a id="a-5J"></a>二者有苦平等。<a id="a-5K"></a>谓于自他相续所有诸苦。<a id="a-5L"></a>无差别故。<a id="a-5M"></a>三者所作平等。<a id="a-5N"></a>谓于自他相续欲作断苦。<a id="a-5O"></a>无差别故。<a id="a-5P"></a>四者不求平等。<a id="a-5Q"></a>谓于自他所作不求反报。<a id="a-5R"></a>无差别故。<a id="a-5S"></a>五者同得平等。<a id="a-5T"></a>如余菩萨所得我得亦尔。<a id="a-5U"></a>无差别故。<a id="a-5V"></a>偈曰。</p>
  <p id="a5W">诸行虚分别　　净智了无二</p>
  <p id="a5X">解脱见所灭　　如是说见道</p>
  <p id="a5Y">释曰。<a id="a-5Z"></a>诸行虚分别净智了无二者。<a id="a-5a"></a>此中菩萨于三界诸行唯见不真分别。<a id="a-5b"></a>以极净智了彼无二。<a id="a-5c"></a>净智者。<a id="a-5d"></a>出世间故。<a id="a-5e"></a>无二者。<a id="a-5f"></a>二执无故。<a id="a-5g"></a>彼无二体即法界也。<a id="a-5h"></a>解脱见所灭如是说见道者。<a id="a-5i"></a>谓解脱见道所灭烦恼。<a id="a-5j"></a>法界即是解脱。<a id="a-5k"></a>若见解脱灭烦恼时。<a id="a-5l"></a>说名菩萨初得见道。<a id="a-5m"></a>偈曰。</p>
  <p id="a5n">无体及似体　　自性合三空</p>
  <p id="a5o">于此三空解　　此说名解空</p>
  <p id="a5p">释曰。<a id="a-5q"></a>三空者。<a id="a-5r"></a>一无体空。<a id="a-5s"></a>谓分别性。<a id="a-5t"></a>彼相无体故。<a id="a-5u"></a>二似体空。<a id="a-5v"></a>谓依他性。<a id="a-5w"></a>此相如分别性无体故。<a id="a-5x"></a>三自性空。<a id="a-5y"></a>谓真实性。<a id="a-5z"></a>自体空自体故。<a id="a-60"></a>此偈显菩萨得空解脱门。<a id="a-61"></a>偈曰。</p>
  <p id="a62">应知缘无相　　悉尽诸分别</p>
  <p id="a63">此中无愿缘　　不真分别尽</p>
  <p id="a64">释曰。<a id="a-65"></a>此偈上半显得无相解脱门。<a id="a-66"></a>下半显得无愿解脱门。<a id="a-67"></a>应知此中菩萨具得三解脱门。<a id="a-68"></a>偈曰。</p>
  <p id="a69">此时所得法　　一切菩提分</p>
  <p id="a6A">应知彼菩萨　　同得如见道</p>
  <p id="a6B">释曰。<a id="a-6C"></a>一切菩提分者。<a id="a-6D"></a>谓四念处等。<a id="a-6E"></a>彼菩萨得见道时亦得此法。<a id="a-6F"></a>偈曰。</p>
  <p id="a6G">觉世唯诸行　　无我唯苦着</p>
  <p id="a6H">无义自我灭　　大义依大我</p>
  <p id="a6I">释曰。<a id="a-6J"></a>觉世唯诸行无我唯苦著者。<a id="a-6K"></a>此菩萨觉诸世间但是诸行实无有我。<a id="a-6L"></a>众生计着唯着苦耳。<a id="a-6M"></a>无义自我灭者。<a id="a-6N"></a>谓染污身见灭故。<a id="a-6O"></a>大义者。<a id="a-6P"></a>利益一切众生故。<a id="a-6Q"></a>大我者。<a id="a-6R"></a>以一切众生为自己故。<a id="a-6S"></a>此中菩萨灭自我见。<a id="a-6T"></a>依大我见作众生利益事。<a id="a-6U"></a>是谓大义依大我。<a id="a-6V"></a>偈曰。</p>
  <p id="a6W">无我复我见　　无苦亦极苦</p>
  <p id="a6X">益彼不求报　　以利自我故</p>
  <p id="a6Y">释曰。<a id="a-6Z"></a>此中诸菩萨。<a id="a-6a"></a>无我者。<a id="a-6b"></a>谓无自身无义我见。<a id="a-6c"></a>复我见者。<a id="a-6d"></a>谓有他身大义我见。<a id="a-6e"></a>无苦者。<a id="a-6f"></a>谓无自身所起诸苦。<a id="a-6g"></a>亦极苦者。<a id="a-6h"></a>谓有他身所起诸苦。<a id="a-6i"></a>益彼不求报者。<a id="a-6j"></a>无悕望故。<a id="a-6k"></a>何以故。<a id="a-6l"></a>以利自我故。<a id="a-6m"></a>诸菩萨利益众生时。<a id="a-6n"></a>即是利益自我。<a id="a-6o"></a>是故无外希望。<a id="a-6p"></a>偈曰。</p>
  <p id="a6q">自脱心最上　　他缚即坚广</p>
  <p id="a6r">苦边不可尽　　如是应勤作</p>
  <p id="a6s">释曰。<a id="a-6t"></a>自脱心者。<a id="a-6u"></a>谓灭自见道所断烦恼故。<a id="a-6v"></a>最上者。<a id="a-6w"></a>此解脱由无上乘故。<a id="a-6x"></a>他缚即坚广者。<a id="a-6y"></a>由一切众生相续所起烦恼故。<a id="a-6z"></a>苦边不可尽者。<a id="a-70"></a>众生界无边如虚空故。<a id="a-71"></a>如是应勤作者。<a id="a-72"></a>众生如是苦。<a id="a-73"></a>菩萨应为众生断苦。<a id="a-74"></a>作边作已复作。<a id="a-75"></a>不应休息故。<a id="a-76"></a>偈曰。</p>
  <p id="a77">自苦不自忍　　岂忍他诸苦</p>
  <p id="a78">此生及穷生　　翻彼谓菩萨</p>
  <p id="a79">释曰。<a id="a-7A"></a>众生于一期生苦及穷生死际。<a id="a-7B"></a>不可思议苦无能忍受者。<a id="a-7C"></a>此菩萨翻彼不能忍受。<a id="a-7D"></a>悉能为之忍受故。<a id="a-7E"></a>言翻彼谓菩萨。<a id="a-7F"></a>偈曰。</p>
  <p id="a7G">于他行等爱　　利彼不退转</p>
  <p id="a7H">希有非希有　　他利自利故</p>
  <p id="a7I">释曰。<a id="a-7J"></a>于他行等爱利彼不退转者。<a id="a-7K"></a>菩萨于一切众生行。<a id="a-7L"></a>平等爱心无有差别。<a id="a-7M"></a>若求乐利益。<a id="a-7N"></a>若行乐利益。<a id="a-7O"></a>若求行时。<a id="a-7P"></a>利益之心无有退转。<a id="a-7Q"></a>希有非希有他利自利故者。<a id="a-7R"></a>此不退转事于诸世间希有最上。<a id="a-7S"></a>然此希有亦非希有。<a id="a-7T"></a>何以故。<a id="a-7U"></a>他得益时即是菩萨自得益故。<a id="a-7V"></a>偈曰。</p>
  <p id="a7W">余地说修道　　二智勤修习</p>
  <p id="a7X">无分别建立　　净法及众生</p>
  <p id="a7Y">释曰。<a id="a-7Z"></a>余地者。<a id="a-7a"></a>谓后九地。<a id="a-7b"></a>问余地何所修。<a id="a-7c"></a>答二智勤修习。<a id="a-7d"></a>二智者。<a id="a-7e"></a>一无分别智。<a id="a-7f"></a>二如所建立智。<a id="a-7g"></a>无分别智谓出世智。<a id="a-7h"></a>如所建立智谓后得世智。<a id="a-7i"></a>问此二智有何功能。<a id="a-7j"></a>答净法及众生。<a id="a-7k"></a>此中无分别智成熟佛法。<a id="a-7l"></a>是其功能。<a id="a-7m"></a>如所建立智成熟众生是其功能。<a id="a-7n"></a>偈曰。</p>
  <p id="a7o">修位二僧祇　　最后得受职</p>
  <p id="a7p">入彼金刚定　　破诸分别尽</p>
  <p id="a7q">释曰。<a id="a-7r"></a>修立二僧祇最后得受职者。<a id="a-7s"></a>二僧祇谓第二及第三大劫阿僧祇。<a id="a-7t"></a>最后谓究竟修。<a id="a-7u"></a>于此修位方便受职。<a id="a-7v"></a>问受职已更何所作。<a id="a-7w"></a>答入彼金刚定破诸分别尽。<a id="a-7x"></a>问因何义故名金刚定。<a id="a-7y"></a>答分别随眠此能破故。<a id="a-7z"></a>是故此定名金刚喻。<a id="a-80"></a>偈曰。</p>
  <p id="a81">转依究竟净　　成就一切种</p>
  <p id="a82">住此所作事　　但为利群生</p>
  <p id="a83">释曰。<a id="a-84"></a>转依究竟净者。<a id="a-85"></a>谓永离一切烦恼障及智障故。<a id="a-86"></a>成就一切种者。<a id="a-87"></a>谓得一切种智由无上故。<a id="a-88"></a>住此所作事者。<a id="a-89"></a>谓住此位中乃至穷众生生死际。<a id="a-8A"></a>示现成道及现涅槃故。<a id="a-8B"></a>问此事何所为。<a id="a-8C"></a>答但为利群生。<a id="a-8D"></a>如此等事一向但为利益一切众生故。<a id="a-8E"></a>自下次明因大教授得大义利。<a id="a-8F"></a>偈曰。</p>
  <p id="a8G">牟尼尊难见　　常见得大义</p>
  <p id="a8H">以闻无等法　　净信资养心</p>
  <p id="a8I">释曰。<a id="a-8J"></a>此偈明菩萨因大教授常得现前见佛常闻无等正法。<a id="a-8K"></a>常起极深净信遍满于心。<a id="a-8L"></a>此明初时得大义利。<a id="a-8M"></a>偈曰。</p>
  <p id="a8N">若于教授中　　法门如欲住</p>
  <p id="a8O">如人拔险难　　佛劝亦如是</p>
  <p id="a8P">释曰。<a id="a-8Q"></a>若于教授中法门如欲住者。<a id="a-8R"></a>有诸菩萨于教授时中。<a id="a-8S"></a>或于如来法门。<a id="a-8T"></a>心欲乐住也。<a id="a-8U"></a>如人拔险难佛劝亦如是者。<a id="a-8V"></a>譬如有人堕在深坑。<a id="a-8W"></a>有能捉发悬掷高岸。<a id="a-8X"></a>佛劝亦尔。<a id="a-8Y"></a>若彼菩萨乐住寂灭深坑。<a id="a-8Z"></a>诸佛如来。<a id="a-8a"></a>强能置之佛果高岸。<a id="a-8b"></a>此明次时得大义利。<a id="a-8c"></a>偈曰。</p>
  <p id="a8d">世间极净眼　　胜觉无分别</p>
  <p id="a8e">譬如大日出　　除幽朗世间</p>
  <p id="a8f">释曰。<a id="a-8g"></a>若诸菩萨成佛时。<a id="a-8h"></a>永退一切世间法故眼得最极清净。<a id="a-8i"></a>尔时名得无分别胜觉。<a id="a-8j"></a>譬如日轮大出能除幽暗照朗世间。<a id="a-8k"></a>此明毕竟时得大义利。<a id="a-8l"></a>如是广说已。<a id="a-8m"></a>次以一偈总结前义。<a id="a-8n"></a>偈曰。</p>
  <p id="a8o">佛子善集满　　成就极广定</p>
  <p id="a8p">恒受尊教授　　能穷功德海</p>
  <p id="a8q">释曰。<a id="a-8r"></a>此偈义如文显现。<a id="a-8s"></a>教授品究竟。</p>
  <p data-pb></p>
  <h2 id="a8t">业伴品第十六</h2>
  <p id="a8u">释曰。<a id="a-8v"></a>已说如来大教授。<a id="a-8w"></a>菩萨起业以方便为伴。<a id="a-8x"></a>今当说。<a id="a-8y"></a>偈曰。</p>
  <p id="a8z">譬如大地种　　任持四种物</p>
  <p id="a90">如是三种业　　建立一切善</p>
  <p id="a91">释曰。<a id="a-92"></a>此偈显示菩萨集起业方便。<a id="a-93"></a>譬如大地种任持四种物者。<a id="a-94"></a>何谓四物。<a id="a-95"></a>一者大海。<a id="a-96"></a>二者诸山。<a id="a-97"></a>三者草木。<a id="a-98"></a>四者众生。<a id="a-99"></a>是谓四物。<a id="a-9A"></a>如是三种业建立一切善者。<a id="a-9B"></a>海等四物譬一切善法。<a id="a-9C"></a>如是菩萨三业能聚集一切诸善。<a id="a-9D"></a>所谓檀等诸波罗蜜。<a id="a-9E"></a>及一切菩提分法。<a id="a-9F"></a>偈曰。</p>
  <p id="a9G">难行业能行　　应形无量劫</p>
  <p id="a9H">身口心自性　　拔彼不退转</p>
  <p id="a9I">释曰。<a id="a-9J"></a>此偈显示菩萨救他业方便。<a id="a-9K"></a>难行业能行应形无量劫者。<a id="a-9L"></a>何谓难行业。<a id="a-9M"></a>谓众生欲得小乘出离。<a id="a-9N"></a>菩萨于彼极生大苦。<a id="a-9O"></a>欲令彼转异乘心故。<a id="a-9P"></a>变种种形。<a id="a-9Q"></a>于无量世界经无量劫数。<a id="a-9R"></a>而能久受勤苦作种种难行业。<a id="a-9S"></a>身口心自性拔彼不退转者。<a id="a-9T"></a>谓菩萨为拔彼故。<a id="a-9U"></a>虽复处处久受勤苦。<a id="a-9V"></a>三业自性终无退屈。<a id="a-9W"></a>偈曰。</p>
  <p id="a9X">如人怖四害　　深防为自身</p>
  <p id="a9Y">菩萨畏二乘　　护业亦如是</p>
  <p id="a9Z">释曰。<a id="a-9a"></a>此偈显示菩萨自护业方便。<a id="a-9b"></a>如人怖四害深防为自身者。<a id="a-9c"></a>何谓四害。<a id="a-9d"></a>一者毒物。<a id="a-9e"></a>二者兵仗。<a id="a-9f"></a>三者恶食。<a id="a-9g"></a>四者怨仇。<a id="a-9h"></a>是谓四害。<a id="a-9i"></a>深防者为利益自身故。<a id="a-9j"></a>菩萨畏二乘护业亦如是者。<a id="a-9k"></a>毒等四害譬二乘人诸业方便。<a id="a-9l"></a>菩萨怖畏此故。<a id="a-9m"></a>深自防护起二乘心。<a id="a-9n"></a>何以故。<a id="a-9o"></a>由断大乘种故。<a id="a-9p"></a>大乘善根未起令不起故。<a id="a-9q"></a>已起复令灭故。<a id="a-9r"></a>及与佛果作障碍故。<a id="a-9s"></a>偈曰。</p>
  <p id="a9t">作者业所作　　三轮不分别</p>
  <p id="a9u">得度净业海　　功德无有边</p>
  <p id="a9v">释曰。<a id="a-9w"></a>此偈显示菩萨清净业方便。<a id="a-9x"></a>作者业所作三轮不分别者。<a id="a-9y"></a>何谓三轮。<a id="a-9z"></a>一者作者。<a id="a-A0"></a>二者业。<a id="a-A1"></a>三者所作。<a id="a-A2"></a>是谓三轮。<a id="a-A3"></a>不分别者。<a id="a-A4"></a>此三不可得故。<a id="a-A5"></a>由此故三轮得清净。<a id="a-A6"></a>三轮清净故业清净。<a id="a-A7"></a>得度净业海功德无有边者。<a id="a-A8"></a>到业彼岸故。<a id="a-A9"></a>功德无边者由无尽故。<a id="a-AA"></a>业伴品究竟。</p>
  <p data-pb></p>
  <h2 id="aAB">度摄品第十七之一</h2>
  <p id="aAC">释曰。<a id="a-AD"></a>已说起业方便业所聚集诸波罗蜜。<a id="a-AE"></a>今当说。<a id="a-AF"></a>此中先说忧陀那偈。<a id="a-AG"></a>偈曰。</p>
  <p id="aAH">数相次第名　　修习差别摄</p>
  <p id="aAI">治障德互显　　度十义应知</p>
  <p id="aAJ">释曰。<a id="a-AK"></a>此中六波罗蜜应知有十种义。<a id="a-AL"></a>一制数。<a id="a-AM"></a>二显相。<a id="a-AN"></a>三次第。<a id="a-AO"></a>四释名。<a id="a-AP"></a>五修习。<a id="a-AQ"></a>六差别。<a id="a-AR"></a>七摄行。<a id="a-AS"></a>八治障。<a id="a-AT"></a>九功德。<a id="a-AU"></a>十互显。<a id="a-AV"></a>此中有六偈制立六波罗蜜数唯有六。<a id="a-AW"></a>偈曰。</p>
  <p id="aAX">资生身眷属　　发起初四成</p>
  <p id="aAY">第五惑不染　　第六业不倒</p>
  <p id="aAZ">释曰。<a id="a-Aa"></a>此偈显示为摄自利三事故。<a id="a-Ab"></a>立波罗蜜数唯有六。<a id="a-Ac"></a>一者增进。<a id="a-Ad"></a>二者不染。<a id="a-Ae"></a>三者不倒。<a id="a-Af"></a>彼初四波罗蜜。<a id="a-Ag"></a>如其次第能令四事增进。<a id="a-Ah"></a>一资生成就。<a id="a-Ai"></a>由布施故。<a id="a-Aj"></a>二自身成就。<a id="a-Ak"></a>由持戒故。<a id="a-Al"></a>三眷属成就。<a id="a-Am"></a>由于忍辱。<a id="a-An"></a>行忍辱者多人爱故。<a id="a-Ao"></a>四发起成就。<a id="a-Ap"></a>由于精进。<a id="a-Aq"></a>一切事业因此成故。<a id="a-Ar"></a>第五禅波罗蜜。<a id="a-As"></a>能令烦恼不染。<a id="a-At"></a>折伏烦恼由此力故。<a id="a-Au"></a>第六般若波罗蜜。<a id="a-Av"></a>令业不颠倒。<a id="a-Aw"></a>一切所作如实知故。<a id="a-Ax"></a>偈曰。</p>
  <p id="aAy">施彼及不恼　　忍恼是利他</p>
  <p id="aAz">有因及心住　　解脱是自利</p>
  <p id="aB0">释曰。<a id="a-B1"></a>此偈显示为摄二利六事故。<a id="a-B2"></a>立波罗蜜数唯有六。<a id="a-B3"></a>初为摄利他三事故。<a id="a-B4"></a>立前三波罗蜜令起正勤。<a id="a-B5"></a>如其次第一者施彼。<a id="a-B6"></a>二者不恼。<a id="a-B7"></a>三者忍彼恼后为摄自利。<a id="a-B8"></a>三事故须立。<a id="a-B9"></a>后三波罗蜜令起正勤。<a id="a-BA"></a>如其次第。<a id="a-BB"></a>一者有因。<a id="a-BC"></a>由依精进故。<a id="a-BD"></a>二者心住。<a id="a-BE"></a>由心不定令定故。<a id="a-BF"></a>三者解脱。<a id="a-BG"></a>由心已定令解脱故。<a id="a-BH"></a>偈曰。</p>
  <p id="aBI">不乏亦不恼　　忍恼及不退</p>
  <p id="aBJ">归向与善说　　利他即自成</p>
  <p id="aBK">释曰。<a id="a-BL"></a>此偈显示为摄利他六事故。<a id="a-BM"></a>立波罗蜜数唯有六。<a id="a-BN"></a>菩萨行六波罗蜜时。<a id="a-BO"></a>如其次第。<a id="a-BP"></a>于彼受用令不乏故。<a id="a-BQ"></a>不恼彼故。<a id="a-BR"></a>忍彼恼故。<a id="a-BS"></a>助彼所作令不退故。<a id="a-BT"></a>以神通力令归向故。<a id="a-BU"></a>以善说法断彼疑故。<a id="a-BV"></a>菩萨如是利他即是自利。<a id="a-BW"></a>为他所作即自所作。<a id="a-BX"></a>由此因缘得大菩提故。<a id="a-BY"></a>偈曰。</p>
  <p id="aBZ">不染及极敬　　不退有二种</p>
  <p id="aBa">亦二无分别　　具摄大乘因</p>
  <p id="aBb">释曰。<a id="a-Bc"></a>此偈显示为摄大乘四因故。<a id="a-Bd"></a>立波罗蜜数唯有六。<a id="a-Be"></a>一者不染。<a id="a-Bf"></a>二者极敬。<a id="a-Bg"></a>三者不退。<a id="a-Bh"></a>四者无分别。<a id="a-Bi"></a>菩萨修行施时于财不染无顾恋故。<a id="a-Bj"></a>受持戒时于诸学处起极敬故。<a id="a-Bk"></a>行忍辱精进时。<a id="a-Bl"></a>此二不退。<a id="a-Bm"></a>忍于众生非众生所作苦得不退故。<a id="a-Bn"></a>精进于修行善时得不退故。<a id="a-Bo"></a>行禅定般若时。<a id="a-Bp"></a>此二无分别。<a id="a-Bq"></a>奢摩他毗钵舍那平等所摄故。<a id="a-Br"></a>如此四因摄一切大乘因尽偈曰。</p>
  <p id="aBs">不着及不乱　　不舍亦增进</p>
  <p id="aBt">净惑及智障　　是道皆悉摄</p>
  <p id="aBu">释曰。<a id="a-Bv"></a>此偈显示为摄大乘六道故。<a id="a-Bw"></a>立波罗蜜数唯有六。<a id="a-Bx"></a>问道者何义。<a id="a-By"></a>答有方便者为道。<a id="a-Bz"></a>此中檀波罗蜜。<a id="a-C0"></a>于诸资财不着为道。<a id="a-C1"></a>由施时于境离染着故。<a id="a-C2"></a>尸波罗蜜。<a id="a-C3"></a>于诸境界不乱为道。<a id="a-C4"></a>由求受戒时一切心乱摄令住故。<a id="a-C5"></a>及比丘住护者。<a id="a-C6"></a>求境界时。<a id="a-C7"></a>一切业乱不能转故。<a id="a-C8"></a>羼提波罗蜜。<a id="a-C9"></a>于诸众生不舍为道。<a id="a-CA"></a>由一切不饶益事不生厌故。<a id="a-CB"></a>毗梨耶波罗蜜。<a id="a-CC"></a>于修诸善增长为道。<a id="a-CD"></a>由精进发起令增上故。<a id="a-CE"></a>禅波罗蜜。<a id="a-CF"></a>于烦恼障令清净为道。<a id="a-CG"></a>般若波罗蜜。<a id="a-CH"></a>于智慧障令清净为道。<a id="a-CI"></a>如是六种道摄一切大乘道尽。<a id="a-CJ"></a>偈曰。</p>
  <p id="aCK">为摄三学故　　说度有六种</p>
  <p id="aCL">初三二初一　　后二二一三</p>
  <p id="aCM">释曰。<a id="a-CN"></a>此偈显示为摄三种增上学故。<a id="a-CO"></a>立波罗蜜数唯有六。<a id="a-CP"></a>此中立初三波罗蜜。<a id="a-CQ"></a>为摄初一戒增上学。<a id="a-CR"></a>戒有二种谓聚及眷属。<a id="a-CS"></a>尸罗为聚。<a id="a-CT"></a>檀及羼提为眷属。<a id="a-CU"></a>何以故。<a id="a-CV"></a>施于求受时资财不吝故。<a id="a-CW"></a>忍于护持时打骂不报故。<a id="a-CX"></a>此中立后二波罗蜜。<a id="a-CY"></a>如其次第。<a id="a-CZ"></a>为摄心慧二增上学。<a id="a-Ca"></a>此中立第四一波罗蜜。<a id="a-Cb"></a>应知具摄三增上学。<a id="a-Cc"></a>由一切三学精进为伴故。<a id="a-Cd"></a>已制六波罗蜜数。<a id="a-Ce"></a>次显六波罗蜜相。<a id="a-Cf"></a>偈曰。</p>
  <p id="aCg">分别六度体　　一一有四相</p>
  <p id="aCh">治障及合智　　满愿亦成生</p>
  <p id="aCi">释曰。<a id="a-Cj"></a>诸菩萨修诸波罗蜜。<a id="a-Ck"></a>一一皆有四相。<a id="a-Cl"></a>一治障。<a id="a-Cm"></a>二合智。<a id="a-Cn"></a>三满愿。<a id="a-Co"></a>四成生。<a id="a-Cp"></a>治障者。<a id="a-Cq"></a>檀等六行。<a id="a-Cr"></a>如其次第。<a id="a-Cs"></a>对治悭贪破戒嗔恚懈怠乱心愚痴故。<a id="a-Ct"></a>合智者。<a id="a-Cu"></a>悉与无分别智共行。<a id="a-Cv"></a>由通达法无我故。<a id="a-Cw"></a>满愿者。<a id="a-Cx"></a>施于求财者随其所欲而给与之。<a id="a-Cy"></a>戒于求戒者随其所欲以身口意护而教授之。<a id="a-Cz"></a>忍于悔过者与之欢喜。<a id="a-D0"></a>精进于作业者随欲助之。<a id="a-D1"></a>定于学定者随欲授法。<a id="a-D2"></a>智于有疑者随欲决断。<a id="a-D3"></a>成生者。<a id="a-D4"></a>先以施摄。<a id="a-D5"></a>后以三乘法随其所应而成熟之。<a id="a-D6"></a>先安立于戒等中。<a id="a-D7"></a>后以三乘成熟亦尔。<a id="a-D8"></a>已显六波罗蜜。<a id="a-D9"></a>相次说六波罗蜜次第。<a id="a-DA"></a>偈曰。</p>
  <p id="aDB">前后及下上　　粗细次第起</p>
  <p id="aDC">如是说六度　　不乱有三因</p>
  <p id="aDD">释曰。<a id="a-DE"></a>六波罗蜜次第有三因缘。<a id="a-DF"></a>一前后。<a id="a-DG"></a>二下上。<a id="a-DH"></a>三粗细。<a id="a-DI"></a>前后者。<a id="a-DJ"></a>谓依前后得起。<a id="a-DK"></a>何以故。<a id="a-DL"></a>由不顾资财故受持戒。<a id="a-DM"></a>行持戒已能起忍辱。<a id="a-DN"></a>忍辱已能起精进。<a id="a-DO"></a>精进已能起禅定。<a id="a-DP"></a>禅定已能解真法。<a id="a-DQ"></a>下上者。<a id="a-DR"></a>前者为下后者为上。<a id="a-DS"></a>下者施上者戒。<a id="a-DT"></a>乃至下者定上者智。<a id="a-DU"></a>粗细者。<a id="a-DV"></a>前者为粗后者为细。<a id="a-DW"></a>粗者施细者戒。<a id="a-DX"></a>乃至粗者定细者智。<a id="a-DY"></a>何故粗易入易作故。<a id="a-DZ"></a>何故细难入难作故。<a id="a-Da"></a>已说六波罗蜜次第。<a id="a-Db"></a>次释六波罗蜜名。<a id="a-Dc"></a>偈曰。</p>
  <p id="aDd">除贫亦令凉　　破嗔与建善</p>
  <p id="aDe">心持及真解　　是说六行义</p>
  <p id="aDf">释曰。<a id="a-Dg"></a>能除贫穷故名施。<a id="a-Dh"></a>能令清凉故名戒。<a id="a-Di"></a>由具戒者于境界相中烦恼热息故。<a id="a-Dj"></a>能破嗔恚故名忍。<a id="a-Dk"></a>忍破嗔恚能令尽故。<a id="a-Dl"></a>能建善故名进。<a id="a-Dm"></a>建立善法由此力故。<a id="a-Dn"></a>能持心故名定。<a id="a-Do"></a>摄持内意故。<a id="a-Dp"></a>能解真法故名慧。<a id="a-Dq"></a>晓了第一义谛故。<a id="a-Dr"></a>已释六波罗蜜名。<a id="a-Ds"></a>次说修习六波罗蜜。<a id="a-Dt"></a>偈曰。</p>
  <p id="aDu">物与思及心　　方便并势力</p>
  <p id="aDv">当知修六行　　说有五依止</p>
  <p id="aDw">释曰。<a id="a-Dx"></a>诸菩萨修习诸波罗蜜有五依止。<a id="a-Dy"></a>一者物依止。<a id="a-Dz"></a>二者思惟依止。<a id="a-E0"></a>三者心依止。<a id="a-E1"></a>四者方便依止。<a id="a-E2"></a>五者势力依止。<a id="a-E3"></a>物依止修诸波罗蜜有四种。<a id="a-E4"></a>一者依止因。<a id="a-E5"></a>依种性力而修习故。<a id="a-E6"></a>二者依止报。<a id="a-E7"></a>依自身成就力而修习故。<a id="a-E8"></a>三者依止愿。<a id="a-E9"></a>依昔愿力而修习故。<a id="a-EA"></a>四者依止数。<a id="a-EB"></a>依智慧力而修习故。<a id="a-EC"></a>思惟依止修诸波罗蜜亦有四种。<a id="a-ED"></a>一者信思惟。<a id="a-EE"></a>于诸波罗蜜相应教而生信心故。<a id="a-EF"></a>二者味思惟。<a id="a-EG"></a>于诸波罗蜜中见功德味故。<a id="a-EH"></a>三者随喜思惟。<a id="a-EI"></a>于一切世界一切众生所有诸波罗蜜皆生随喜故。<a id="a-EJ"></a>四者悕望思惟。<a id="a-EK"></a>于自身及他未来所有胜波罗蜜起悕望故。<a id="a-EL"></a>心依止修诸波罗蜜有六种。<a id="a-EM"></a>一者无厌心。<a id="a-EN"></a>二者广大心。<a id="a-EO"></a>三者胜喜心。<a id="a-EP"></a>四者胜利心。<a id="a-EQ"></a>五者不染心。<a id="a-ER"></a>六者善净心。<a id="a-ES"></a>何谓修檀六种心。<a id="a-ET"></a>若菩萨以满恒河沙数世界七宝及以身命。<a id="a-EU"></a>于一刹那施一众生。<a id="a-EV"></a>如是乃至尽众生界。<a id="a-EW"></a>所愿成熟无上菩提者以此门施心无厌足。<a id="a-EX"></a>如是相心是名修檀无厌心。<a id="a-EY"></a>若菩萨如是相施。<a id="a-EZ"></a>从初相续乃至成佛。<a id="a-Ea"></a>无刹那顷有绝有减。<a id="a-Eb"></a>如是相心是名修檀广大心。<a id="a-Ec"></a>若菩萨以施摄他时生极重欢喜。<a id="a-Ed"></a>过于受者得财时生喜。<a id="a-Ee"></a>如是相心是名修檀胜喜心。<a id="a-Ef"></a>若菩萨以施摄他时。<a id="a-Eg"></a>见他受物极饶益我。<a id="a-Eh"></a>非我自用为极饶益。<a id="a-Ei"></a>何以故。<a id="a-Ej"></a>由施摄他令我成就无上菩提因故。<a id="a-Ek"></a>如是相心是名修檀胜利心。<a id="a-El"></a>若菩萨如是广施不求报恩及以果报。<a id="a-Em"></a>如是相心是名修檀不染心。<a id="a-En"></a>若菩萨如是广施所生福聚所得果报。<a id="a-Eo"></a>愿施一切众生非为自受。<a id="a-Ep"></a>又与一切众生共之回向无上菩提。<a id="a-Eq"></a>如是相心是名修檀善净心。<a id="a-Er"></a>何谓修戒等六种心。<a id="a-Es"></a>若菩萨有恒河沙数自身。<a id="a-Et"></a>一一身复有恒河沙数劫寿。<a id="a-Eu"></a>一一寿中复乏一切资生。<a id="a-Ev"></a>于此乏中复有火聚。<a id="a-Ew"></a>遍满三千大千世界。<a id="a-Ex"></a>菩萨以此多身经此多寿在此火聚起四威仪。<a id="a-Ey"></a>于一刹那但修一戒。<a id="a-Ez"></a>如是乃至尽诸戒聚。<a id="a-F0"></a>乃至尽诸智聚。<a id="a-F1"></a>能得无上菩提者。<a id="a-F2"></a>菩萨修之心无厌足。<a id="a-F3"></a>如是相心是名修戒等无厌心。<a id="a-F4"></a>若菩萨从初修戒乃至修智。<a id="a-F5"></a>极坐道场无有间断。<a id="a-F6"></a>如是相心是名修戒等广大心。<a id="a-F7"></a>若菩萨修戒等摄他时生极重欢喜。<a id="a-F8"></a>过于受摄者得利益时生喜。<a id="a-F9"></a>如是相心是名修戒等胜喜心。<a id="a-FA"></a>若菩萨修戒等摄他时。<a id="a-FB"></a>见他得利极饶益我。<a id="a-FC"></a>非我自利为极饶益。<a id="a-FD"></a>如是相心是名修戒等胜利心。<a id="a-FE"></a>若菩萨修戒等时。<a id="a-FF"></a>不求报恩及以果报。<a id="a-FG"></a>如是相心是名修戒等不染心。<a id="a-FH"></a>若菩萨广修戒等所生福聚所得果报。<a id="a-FI"></a>愿施一切众生非为自受。<a id="a-FJ"></a>又与一切众生共之回向无上菩提。<a id="a-FK"></a>如是相心是名修戒等善净心。<a id="a-FL"></a>方便依止修诸波罗蜜有三种。<a id="a-FM"></a>三种者即是三轮清净。<a id="a-FN"></a>此清净由无分别智为方便故。<a id="a-FO"></a>以此方便一切作意悉得成就。<a id="a-FP"></a>势力依止修诸波罗蜜亦有三种。<a id="a-FQ"></a>一者身势力。<a id="a-FR"></a>二者行势力。<a id="a-FS"></a>三者说势力。<a id="a-FT"></a>身势力者。<a id="a-FU"></a>应知是佛自性身及受用身。<a id="a-FV"></a>行势力者。<a id="a-FW"></a>应知是佛化身。<a id="a-FX"></a>以此化身于一切相为一切众生示现一切善行故。<a id="a-FY"></a>说势力者。<a id="a-FZ"></a>谓演说六波罗蜜一切种时无滞碍故。</p>
 </body>
</html>