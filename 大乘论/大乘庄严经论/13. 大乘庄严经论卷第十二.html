<!doctype html>
<html id="z3IBVTsz9" data-ver="1200">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘庄严经论卷第十二</h1>
  <h2 id="a2">功德品第二十二</h2>
  <p id="a3">释曰。<a id="a-4"></a>已说菩萨诸觉分。<a id="a-5"></a>次说菩萨诸功德。<a id="a-6"></a>偈曰。</p>
  <p id="a7">舍身及胜位　　忍下亦长勤</p>
  <p id="a8">不味不分别　　六行说希有</p>
  <p id="a9">释曰。<a id="a-A"></a>此偈显示行希有。<a id="a-B"></a>檀行者。<a id="a-C"></a>若能施自身命。<a id="a-D"></a>则为希有。<a id="a-E"></a>余非希有。<a id="a-F"></a>戒行者。<a id="a-G"></a>若能弃舍胜位慕道出家。<a id="a-H"></a>则为希有。<a id="a-I"></a>余非希有。<a id="a-J"></a>忍行者。<a id="a-K"></a>若能不顾身命忍于下劣众生。<a id="a-L"></a>则为希有。<a id="a-M"></a>余非希有。<a id="a-N"></a>精进行者。<a id="a-O"></a>若能长时正勤乃至穷生死际而不断绝。<a id="a-P"></a>则为希有。<a id="a-Q"></a>余非希有。<a id="a-R"></a>禅行者。<a id="a-S"></a>若能于胜定乐而不啖味不彼受生。<a id="a-T"></a>则为希有。<a id="a-U"></a>余非希有。<a id="a-V"></a>慧行者。<a id="a-W"></a>若能起无分别智。<a id="a-X"></a>则为希有。<a id="a-Y"></a>余非希有。<a id="a-Z"></a>若声闻人分别四谛而有厌离。<a id="a-a"></a>菩萨则不尔。<a id="a-b"></a>是名六种行希有。<a id="a-c"></a>偈曰。</p>
  <p id="ad">生在如来家　　得记并受职</p>
  <p id="ae">及以得菩提　　四果说希有</p>
  <p id="af">释曰。<a id="a-g"></a>此偈显示果希有。<a id="a-h"></a>菩萨有四种果。<a id="a-i"></a>一者入初地时生如来家。<a id="a-j"></a>是须陀洹果。<a id="a-k"></a>二者于第八地中而得授记。<a id="a-l"></a>是斯陀含果。<a id="a-m"></a>三者于第十地中而得受职。<a id="a-n"></a>是阿那含果。<a id="a-o"></a>四者佛地。<a id="a-p"></a>是阿罗汉果。<a id="a-q"></a>前三是学果。<a id="a-r"></a>第四是无学果。<a id="a-s"></a>已说菩萨希有。<a id="a-t"></a>次说菩萨非希有。<a id="a-u"></a>偈曰。</p>
  <p id="av">离欲与得悲　　胜修及平等</p>
  <p id="aw">依此修诸度　　是行非希有</p>
  <p id="ax">释曰。<a id="a-y"></a>若菩萨已得离欲而行布施非为希有。<a id="a-z"></a>不染于物物易舍故。<a id="a-10"></a>若菩萨已得大悲而持戒忍辱非为希有。<a id="a-11"></a>若菩萨已得胜修。<a id="a-12"></a>谓第八地。<a id="a-13"></a>由无功用无分别故。<a id="a-14"></a>行后三度非为希有。<a id="a-15"></a>若菩萨已得自他平等心行一切诸度亦非希有。<a id="a-16"></a>由利他时即如自利。<a id="a-17"></a>无有退屈心故。<a id="a-18"></a>已说菩萨非希有。<a id="a-19"></a>次说菩萨平等心。<a id="a-1A"></a>偈曰。</p>
  <p id="a1B">菩萨爱众生　　不同生五爱</p>
  <p id="a1C">自身与眷属　　子友及诸亲</p>
  <p id="a1D">释曰。<a id="a-1E"></a>此偈显示菩萨于诸众生得平等心。<a id="a-1F"></a>众生有五种爱心不得平等。<a id="a-1G"></a>一爱自身。<a id="a-1H"></a>二爱眷属。<a id="a-1I"></a>三爱儿子。<a id="a-1J"></a>四爱朋友。<a id="a-1K"></a>五爱诸亲。<a id="a-1L"></a>由此五爱不得平等亦非毕竟。<a id="a-1M"></a>如人或时亦行自害。<a id="a-1N"></a>菩萨爱众生心则平等。<a id="a-1O"></a>由不舍不退故。<a id="a-1P"></a>偈曰。</p>
  <p id="a1Q">无偏及无犯　　遍忍起善利</p>
  <p id="a1R">禅亦无分别　　六度心平等</p>
  <p id="a1S">释曰。<a id="a-1T"></a>此偈显示菩萨行六度得心平等。<a id="a-1U"></a>无偏者。<a id="a-1V"></a>是布施心平等。<a id="a-1W"></a>于诸求者不堕爱憎故。<a id="a-1X"></a>无犯者。<a id="a-1Y"></a>是持戒心平等。<a id="a-1Z"></a>乃至微细戒行亦不缺故。<a id="a-1a"></a>遍忍者。<a id="a-1b"></a>是忍辱心平等。<a id="a-1c"></a>普于胜劣众生皆能忍故。<a id="a-1d"></a>起善利者。<a id="a-1e"></a>是精进心平等。<a id="a-1f"></a>为起一切善根及起自他一切种利而勤行故。<a id="a-1g"></a>禅亦者。<a id="a-1h"></a>是学定心平等。<a id="a-1i"></a>菩萨修定亦为起诸善根及为起诸利益而精进故。<a id="a-1j"></a>无分别者。<a id="a-1k"></a>是修慧心平等。<a id="a-1l"></a>从初发心乃至究竟所行诸度皆三轮清净故。<a id="a-1m"></a>是名诸度心平等。<a id="a-1n"></a>已说菩萨平等心。<a id="a-1o"></a>次说菩萨饶益众生事。<a id="a-1p"></a>偈曰。</p>
  <p id="a1q">令器及令禁　　耐恶与助善</p>
  <p id="a1r">入法亦断疑　　六行饶益事</p>
  <p id="a1s">释曰。<a id="a-1t"></a>此偈显示诸菩萨以六波罗蜜饶益诸众生。<a id="a-1u"></a>令器者。<a id="a-1v"></a>以施饶益。<a id="a-1w"></a>令彼得成修善器故。<a id="a-1x"></a>令禁者。<a id="a-1y"></a>以戒饶益。<a id="a-1z"></a>随其堪能而令持故。<a id="a-20"></a>耐恶者。<a id="a-21"></a>以忍饶益。<a id="a-22"></a>能受众生违逆事故。<a id="a-23"></a>助善者。<a id="a-24"></a>以进饶益。<a id="a-25"></a>佐助众生营善业故。<a id="a-26"></a>入法者。<a id="a-27"></a>以定饶益。<a id="a-28"></a>回邪入正通力能故。<a id="a-29"></a>断疑者。<a id="a-2A"></a>以智饶益。<a id="a-2B"></a>若凡若圣所有疑网皆除故。<a id="a-2C"></a>已说菩萨六度饶益。<a id="a-2D"></a>次说菩萨七似饶益。<a id="a-2E"></a>一似母饶益。<a id="a-2F"></a>二似父饶益。<a id="a-2G"></a>三似善友饶益。<a id="a-2H"></a>四似同侣饶益。<a id="a-2I"></a>五似健奴饶益。<a id="a-2J"></a>六似阇梨饶益。<a id="a-2K"></a>七似和上饶益。<a id="a-2L"></a>问云何似母饶益。<a id="a-2M"></a>偈曰。</p>
  <p id="a2N">等心生圣地　　长善防诸恶</p>
  <p id="a2O">教习以多闻　　五业如慈母</p>
  <p id="a2P">释曰。<a id="a-2Q"></a>譬如慈母于子作五种饶益业。<a id="a-2R"></a>一怀胎。<a id="a-2S"></a>二出生。<a id="a-2T"></a>三长养。<a id="a-2U"></a>四防害。<a id="a-2V"></a>五教语。<a id="a-2W"></a>菩萨饶益众生五业亦尔。<a id="a-2X"></a>一等心向众生。<a id="a-2Y"></a>二生之于圣地。<a id="a-2Z"></a>三长养诸善根。<a id="a-2a"></a>四防护诸恶作。<a id="a-2b"></a>五教习以多闻。<a id="a-2c"></a>是名菩萨五种似母业。<a id="a-2d"></a>问云何似父饶益。<a id="a-2e"></a>偈曰。</p>
  <p id="a2f">令信令戒定　　令脱令劝请</p>
  <p id="a2g">亦为防后障　　五业如慈父</p>
  <p id="a2h">释曰。<a id="a-2i"></a>譬如慈父于子作五种饶益业。<a id="a-2j"></a>一下种子。<a id="a-2k"></a>二教工巧。<a id="a-2l"></a>三为娉室。<a id="a-2m"></a>四付善友。<a id="a-2n"></a>五为绝债不令后偿。<a id="a-2o"></a>菩萨五业亦尔。<a id="a-2p"></a>一令起信以为圣体种子。<a id="a-2q"></a>二令学增上戒定以为工巧。<a id="a-2r"></a>三令得解脱喜乐以为娉室。<a id="a-2s"></a>四令劝请诸佛以为善友。<a id="a-2t"></a>五为遮诸障阂以为绝债。<a id="a-2u"></a>是名菩萨五种似父业。<a id="a-2v"></a>问云何似善友饶益。<a id="a-2w"></a>偈曰。</p>
  <p id="a2x">秘深及呵犯　　赞持与教授</p>
  <p id="a2y">令觉诸魔事　　五业如善友</p>
  <p id="a2z">释曰。<a id="a-30"></a>譬如善友于己作五种饶益业。<a id="a-31"></a>一密语为覆。<a id="a-32"></a>二恶行令断。<a id="a-33"></a>三善行称誉。<a id="a-34"></a>四所造佐助。<a id="a-35"></a>五遮习恶事。<a id="a-36"></a>恶事四种。<a id="a-37"></a>一射猎。<a id="a-38"></a>二奸非。<a id="a-39"></a>三耽酒。<a id="a-3A"></a>四博戏。<a id="a-3B"></a>菩萨五业亦尔。<a id="a-3C"></a>一非器者秘其深说。<a id="a-3D"></a>二犯戒者如法呵责。<a id="a-3E"></a>三具戒者以善称誉。<a id="a-3F"></a>四修行者教令速证。<a id="a-3G"></a>五魔事者即令觉知。<a id="a-3H"></a>是名菩萨五种似善友业。<a id="a-3I"></a>问云何似同侣饶益。<a id="a-3J"></a>偈曰。</p>
  <p id="a3K">与乐及与利　　乐恒利亦恒</p>
  <p id="a3L">及以不离散　　五业如同侣</p>
  <p id="a3M">释曰。<a id="a-3N"></a>譬如有智同侣于己作五种饶益业。<a id="a-3O"></a>一与乐。<a id="a-3P"></a>二与利。<a id="a-3Q"></a>三恒与乐。<a id="a-3R"></a>四恒与利。<a id="a-3S"></a>五不乖离。<a id="a-3T"></a>菩萨五业亦尔。<a id="a-3U"></a>一与不颠倒乐。<a id="a-3V"></a>世间成就者名乐。<a id="a-3W"></a>由此得乐受故。<a id="a-3X"></a>二与不颠倒利。<a id="a-3Y"></a>出世成就者名利。<a id="a-3Z"></a>由此对治烦恼病故。<a id="a-3a"></a>余三可解。<a id="a-3b"></a>是名菩萨五种似同侣业。<a id="a-3c"></a>问云何似健奴饶益。<a id="a-3d"></a>偈曰。</p>
  <p id="a3e">成生开出要　　忍害与二成</p>
  <p id="a3f">示以巧方便　　五业如健奴</p>
  <p id="a3g">释曰。<a id="a-3h"></a>譬如健奴为主作五种饶益业。<a id="a-3i"></a>一极诸所作。<a id="a-3j"></a>二得不欺诳。<a id="a-3k"></a>三忍诸打骂。<a id="a-3l"></a>四作事精好。<a id="a-3m"></a>五解巧方便。<a id="a-3n"></a>菩萨五业亦尔。<a id="a-3o"></a>一成熟众生。<a id="a-3p"></a>二开示出要。<a id="a-3q"></a>三忍诸恶事。<a id="a-3r"></a>四与世间乐。<a id="a-3s"></a>五与出世利。<a id="a-3t"></a>是名菩萨五种似健奴业。<a id="a-3u"></a>问云何似阇梨饶益。<a id="a-3v"></a>偈曰。</p>
  <p id="a3w">遍授及示要　　舒颜亦爱语</p>
  <p id="a3x">不求彼恩报　　五业如阇梨</p>
  <p id="a3y">释曰。<a id="a-3z"></a>得无生忍者说为阇梨。<a id="a-40"></a>譬如阇梨于弟子作五种饶益业。<a id="a-41"></a>一教其诸法。<a id="a-42"></a>二示其速要。<a id="a-43"></a>三身知舒颜。<a id="a-44"></a>四口知爱语。<a id="a-45"></a>五心无悕望。<a id="a-46"></a>菩萨五业亦尔应知。<a id="a-47"></a>问云何似和上饶益。<a id="a-48"></a>偈曰。</p>
  <p id="a49">令满及令脱　　断障与世乐</p>
  <p id="a4A">及与出世利　　五业如和上</p>
  <p id="a4B">释曰。<a id="a-4C"></a>譬如和上于弟子作五种饶益业。<a id="a-4D"></a>一度令出家。<a id="a-4E"></a>二与其受戒。<a id="a-4F"></a>三禁断诸过。<a id="a-4G"></a>四摄持以财。<a id="a-4H"></a>五教授以法。<a id="a-4I"></a>菩萨五业亦尔。<a id="a-4J"></a>一令满二聚。<a id="a-4K"></a>二令得解脱。<a id="a-4L"></a>三令断诸障。<a id="a-4M"></a>四与世间乐。<a id="a-4N"></a>五与出世利。<a id="a-4O"></a>是名菩萨五种似和上业。<a id="a-4P"></a>已说菩萨七似饶益。<a id="a-4Q"></a>次说众生六种报恩。<a id="a-4R"></a>偈曰。</p>
  <p id="a4S">不着及不犯　　知作亦善行</p>
  <p id="a4T">如是修六度　　是报菩萨恩</p>
  <p id="a4U">释曰。<a id="a-4V"></a>如菩萨饶益众生。<a id="a-4W"></a>众生报菩萨恩亦如是。<a id="a-4X"></a>不著者。<a id="a-4Y"></a>布施报恩。<a id="a-4Z"></a>不犯者。<a id="a-4a"></a>持戒报恩。<a id="a-4b"></a>知作者。<a id="a-4c"></a>修忍报恩。<a id="a-4d"></a>菩萨爱忍彼知而作。<a id="a-4e"></a>即是报恩。<a id="a-4f"></a>善行者。<a id="a-4g"></a>行余三度报恩。<a id="a-4h"></a>以精进行定慧即得解脱故。<a id="a-4i"></a>后三度合名善行。<a id="a-4j"></a>已说众生六种报恩。<a id="a-4k"></a>次说菩萨五种希望。<a id="a-4l"></a>偈曰。</p>
  <p id="a4m">六增及六减　　成生与进地</p>
  <p id="a4n">大觉是五处　　希望有五种</p>
  <p id="a4o">释曰。<a id="a-4p"></a>诸菩萨于五处常起希望。<a id="a-4q"></a>一希望六度增长。<a id="a-4r"></a>二希望六蔽损减。<a id="a-4s"></a>三希望成熟众生。<a id="a-4t"></a>四希望胜进诸地。<a id="a-4u"></a>五希望无上菩提。<a id="a-4v"></a>是名五种希望。<a id="a-4w"></a>已说菩萨五种希望。<a id="a-4x"></a>次说菩萨四种不空果。<a id="a-4y"></a>偈曰。</p>
  <p id="a4z">断怖与发心　　除疑亦起行</p>
  <p id="a50">四事化众生　　必定不空果</p>
  <p id="a51">释曰。<a id="a-52"></a>诸菩萨四业利益。<a id="a-53"></a>众生必不空果。<a id="a-54"></a>一为说深法必得不怖。<a id="a-55"></a>二令发菩提心必得佛果。<a id="a-56"></a>三为之断疑必无重起。<a id="a-57"></a>四为说六度必能修习。<a id="a-58"></a>是名四业不空果。<a id="a-59"></a>已说菩萨四种不空果。<a id="a-5A"></a>次说菩萨六种正行。<a id="a-5B"></a>偈曰。</p>
  <p id="a5C">离求离后有　　遍起诸功德</p>
  <p id="a5D">修禅舍无色　　智合方便行</p>
  <p id="a5E">释曰。<a id="a-5F"></a>离求者。<a id="a-5G"></a>布施正行不望报故。<a id="a-5H"></a>离后有者。<a id="a-5I"></a>戒忍正行不求后有故。<a id="a-5J"></a>遍起诸功德者。<a id="a-5K"></a>精进正行。<a id="a-5L"></a>修禅舍无色者。<a id="a-5M"></a>禅定正行。<a id="a-5N"></a>智合方便行者。<a id="a-5O"></a>般若正行。<a id="a-5P"></a>三轮清净为般若。<a id="a-5Q"></a>回向菩提为方便。<a id="a-5R"></a>如宝积经说。<a id="a-5S"></a>施不求报如是广说。<a id="a-5T"></a>已说菩萨六种正行。<a id="a-5U"></a>次说菩萨六度进退分。<a id="a-5V"></a>偈曰。</p>
  <p id="a5W">着财与毁禁　　慢下将堕善</p>
  <p id="a5X">啖味亦分别　　是退翻为进</p>
  <p id="a5Y">释曰。<a id="a-5Z"></a>六度所对治是退分因。<a id="a-5a"></a>翻彼所对治。<a id="a-5b"></a>即是能对治。<a id="a-5c"></a>应知即是进分因。<a id="a-5d"></a>已说菩萨六度进退分。<a id="a-5e"></a>次说菩萨六度真似功德。<a id="a-5f"></a>偈曰。</p>
  <p id="a5g">假许及诈相　　诳喜亦伪勤</p>
  <p id="a5h">身静口善说　　是似翻即真</p>
  <p id="a5i">释曰。<a id="a-5j"></a>假许者是似布施。<a id="a-5k"></a>谓语求者言所有恣取而彼来即吝。<a id="a-5l"></a>诈相者是似持戒。<a id="a-5m"></a>谓覆藏诸恶而诈善威仪。<a id="a-5n"></a>诳喜者是似忍辱。<a id="a-5o"></a>谓甘言虚悦而规害待时。<a id="a-5p"></a>伪勤者是似精进。<a id="a-5q"></a>谓虚说我求佛果而实心希世报。<a id="a-5r"></a>身静者是似禅定。<a id="a-5s"></a>谓身口端默而恶觉扰心口。<a id="a-5t"></a>善说者是似般若。<a id="a-5u"></a>谓为他巧说而身自不行。<a id="a-5v"></a>此六是不真行。<a id="a-5w"></a>翻此不真行即为真行。<a id="a-5x"></a>已说菩萨真似功德。<a id="a-5y"></a>次说菩萨为众生除六蔽。<a id="a-5z"></a>偈曰。</p>
  <p id="a60">与彼六度行　　除彼六蔽障</p>
  <p id="a61">菩萨化众生　　地地皆如是</p>
  <p id="a62">释曰。<a id="a-63"></a>众生有六蔽能障彼六波罗蜜。<a id="a-64"></a>所谓悭贪破戒嗔恚懈怠乱心愚痴。<a id="a-65"></a>菩萨如其次第。<a id="a-66"></a>给其所须令行布施。<a id="a-67"></a>乃至令行般若。<a id="a-68"></a>使彼众生得除六障。<a id="a-69"></a>即是与施乃至与智。<a id="a-6A"></a>已说菩萨除众生六蔽。<a id="a-6B"></a>次说诸佛授菩萨记。<a id="a-6C"></a>偈曰。</p>
  <p id="a6D">授记有二种　　人别及时别</p>
  <p id="a6E">转记及大记　　此复为二种</p>
  <p id="a6F">释曰。<a id="a-6G"></a>授记有二种。<a id="a-6H"></a>一人差别。<a id="a-6I"></a>二时差别。<a id="a-6J"></a>人差别授记有四种。<a id="a-6K"></a>一未发心授记。<a id="a-6L"></a>谓性位。<a id="a-6M"></a>二已发心授记。<a id="a-6N"></a>三现前授记。<a id="a-6O"></a>四不现前授记。<a id="a-6P"></a>时差别授记有二种。<a id="a-6Q"></a>一有数时授记。<a id="a-6R"></a>二无数时授记。<a id="a-6S"></a>复次更有二种授记。<a id="a-6T"></a>一转授记。<a id="a-6U"></a>二大授记。<a id="a-6V"></a>转授记者。<a id="a-6W"></a>谓记彼菩萨后于如是如来如是时节当得授记。<a id="a-6X"></a>问云何大授记。<a id="a-6Y"></a>偈曰。</p>
  <p id="a6Z">八地得无生　　断慢断功用</p>
  <p id="a6a">诸佛及佛子　　一体同如故</p>
  <p id="a6b">释曰。<a id="a-6c"></a>大授记者。<a id="a-6d"></a>谓在第八地中得无生忍时。<a id="a-6e"></a>由断自言我当作佛慢故。<a id="a-6f"></a>及断一切分别相功用故。<a id="a-6g"></a>得一切诸佛菩萨同一体故。<a id="a-6h"></a>问云何同一体。<a id="a-6i"></a>答不见诸佛诸菩萨与自己身而有差别。<a id="a-6j"></a>何以故。<a id="a-6k"></a>同一如故。<a id="a-6l"></a>偈曰。</p>
  <p id="a6m">刹土及名号　　时节与劫名</p>
  <p id="a6n">眷属并法住　　记复有六种</p>
  <p id="a6o">释曰。<a id="a-6p"></a>复有此六种授记。<a id="a-6q"></a>一者于如是刹土。<a id="a-6r"></a>二者有如是名号。<a id="a-6s"></a>三者经如是时节。<a id="a-6t"></a>四者有如是劫名。<a id="a-6u"></a>五者得如是眷属。<a id="a-6v"></a>六者如是时节正法住世。<a id="a-6w"></a>已说诸佛授记。<a id="a-6x"></a>次说菩萨六种决定。<a id="a-6y"></a>偈曰。</p>
  <p id="a6z">财成及生胜　　不退与修习</p>
  <p id="a70">定业无功用　　六事决定成</p>
  <p id="a71">释曰。<a id="a-72"></a>菩萨由六度增上得六种决定。<a id="a-73"></a>一者财成决定。<a id="a-74"></a>由施常得大财成就故。<a id="a-75"></a>二者生胜决定。<a id="a-76"></a>由戒常得随意受生故。<a id="a-77"></a>三者不退决定。<a id="a-78"></a>由忍诸苦常不退故。<a id="a-79"></a>四者修习决定。<a id="a-7A"></a>由进恒时习善无间息故。<a id="a-7B"></a>五者定业决定。<a id="a-7C"></a>由禅成就众生业永不退故。<a id="a-7D"></a>六者无功用决定。<a id="a-7E"></a>由智得无生忍无分别智自然住故。<a id="a-7F"></a>已说菩萨六种决定。<a id="a-7G"></a>次说菩萨六种必应作。<a id="a-7H"></a>偈曰。</p>
  <p id="a7I">供养及学戒　　修悲亦勤善</p>
  <p id="a7J">离諠深乐法　　六事必应作</p>
  <p id="a7K">释曰。<a id="a-7L"></a>诸菩萨为成就六度故。<a id="a-7M"></a>于诸地中决定应作六事。<a id="a-7N"></a>一者必应供养。<a id="a-7O"></a>此为成就檀度。<a id="a-7P"></a>若不长时供养则檀度不得圆满。<a id="a-7Q"></a>供养义如供养品说。<a id="a-7R"></a>二者必应学戒。<a id="a-7S"></a>此为成就戒度。<a id="a-7T"></a>若不长时学戒则戒度不得圆满。<a id="a-7U"></a>三者必应修悲。<a id="a-7V"></a>此为成就忍度。<a id="a-7W"></a>若不长时忍诸不饶益事则忍度不得圆满。<a id="a-7X"></a>四者必应勤善。<a id="a-7Y"></a>此为成就进度。<a id="a-7Z"></a>若心放逸不修诸善则进度不得圆满。<a id="a-7a"></a>五者必应离諠。<a id="a-7b"></a>此为成就禅度。<a id="a-7c"></a>若在聚落多诤扰心则禅度不得圆满。<a id="a-7d"></a>六者必应乐法。<a id="a-7e"></a>此为成就智度。<a id="a-7f"></a>若不遍历诸佛听法无厌。<a id="a-7g"></a>如海纳流无时盈溢。<a id="a-7h"></a>则智度不得圆满。<a id="a-7i"></a>已说菩萨六种必应作。<a id="a-7j"></a>次说菩萨六种必常作。<a id="a-7k"></a>偈曰。</p>
  <p id="a7l">厌尘及自省　　耐苦修善法</p>
  <p id="a7m">不味不分别　　六行必常起</p>
  <p id="a7n">释曰。<a id="a-7o"></a>诸菩萨为成就六度故。<a id="a-7p"></a>必应常作六事。<a id="a-7q"></a>一者厌尘。<a id="a-7r"></a>谓知五欲过失。<a id="a-7s"></a>譬如粪秽虽少亦臭。<a id="a-7t"></a>布施果报虽多亦苦。<a id="a-7u"></a>由不着故能行三施。<a id="a-7v"></a>此事常修则檀度圆满。<a id="a-7w"></a>二者自省。<a id="a-7x"></a>谓昼夜六时常自省察所作三业。<a id="a-7y"></a>知过则改。<a id="a-7z"></a>此事常修则戒度圆满。<a id="a-80"></a>三者耐苦。<a id="a-81"></a>若有他来作诸不饶益事。<a id="a-82"></a>及自求法忍诸寒热等苦。<a id="a-83"></a>此事常修则忍度圆满。<a id="a-84"></a>四者修善。<a id="a-85"></a>善谓六波罗蜜。<a id="a-86"></a>于诸地中此事常修则进度圆满。<a id="a-87"></a>五者不味。<a id="a-88"></a>谓不啖禅中胜乐恒来欲界受生。<a id="a-89"></a>此事常修则禅度圆满。<a id="a-8A"></a>六者不分别。<a id="a-8B"></a>谓于三轮异相不起分别。<a id="a-8C"></a>此事常修则智度圆满。<a id="a-8D"></a>已说菩萨六种必常作。<a id="a-8E"></a>次说菩萨六度胜类。<a id="a-8F"></a>偈曰。</p>
  <p id="a8G">法施及圣戒　　无生起大乘</p>
  <p id="a8H">定悲如实智　　六行此为胜</p>
  <p id="a8I">释曰。<a id="a-8J"></a>施有多种。<a id="a-8K"></a>以法施而为最上。<a id="a-8L"></a>戒有多种。<a id="a-8M"></a>以圣人所爱无流戒而为最上。<a id="a-8N"></a>忍有多种。<a id="a-8O"></a>以八地无生忍而为最上。<a id="a-8P"></a>精进有多种。<a id="a-8Q"></a>以起大乘度脱众生而为最上。<a id="a-8R"></a>定有多种。<a id="a-8S"></a>以出世第四禅与大悲合者而为最上。<a id="a-8T"></a>智有多种。<a id="a-8U"></a>以如实通达诸法智而为最上。<a id="a-8V"></a>已说菩萨六度胜类。<a id="a-8W"></a>次说四种假建立。<a id="a-8X"></a>偈曰。</p>
  <p id="a8Y">立法及立谛　　立理亦立乘</p>
  <p id="a8Z">五七四三种　　建立假差别</p>
  <p id="a8a">释曰。<a id="a-8b"></a>四种假建立者。<a id="a-8c"></a>一法假建立。<a id="a-8d"></a>二谛假建立。<a id="a-8e"></a>三道理假建立。<a id="a-8f"></a>四乘假建立。<a id="a-8g"></a>问各有几种。<a id="a-8h"></a>答法假建立有五种差别。<a id="a-8i"></a>谛假建立有七种差别。<a id="a-8j"></a>道理假建立有四种差别。<a id="a-8k"></a>乘假建立有三种差别。<a id="a-8l"></a>法假建立五种者。<a id="a-8m"></a>偈曰。</p>
  <p id="a8n">所谓五明处　　皆是大乘种</p>
  <p id="a8o">修多祇夜等　　类有差别故</p>
  <p id="a8p">释曰。<a id="a-8q"></a>法假建立五种。<a id="a-8r"></a>即是五明论。<a id="a-8s"></a>此五皆是大乘修多罗祇夜等种类差别。<a id="a-8t"></a>五明处如觉分品说。<a id="a-8u"></a>谛假建立七种者。<a id="a-8v"></a>偈曰。</p>
  <p id="a8w">轮转及空相　　唯识与依止</p>
  <p id="a8x">邪行亦清净　　正行如七种</p>
  <p id="a8y">释曰。<a id="a-8z"></a>七种差别即是七如。<a id="a-90"></a>一轮转如。<a id="a-91"></a>二空相如。<a id="a-92"></a>三唯识如。<a id="a-93"></a>四依止如。<a id="a-94"></a>五邪行如。<a id="a-95"></a>六清净如。<a id="a-96"></a>七正行如。<a id="a-97"></a>轮转如者谓生死。<a id="a-98"></a>即是三界心心法。<a id="a-99"></a>此从分别起。<a id="a-9A"></a>此分别复从因缘起。<a id="a-9B"></a>不从自在等因生。<a id="a-9C"></a>亦非无因生。<a id="a-9D"></a>由分别境界空故。<a id="a-9E"></a>一切时但有分别依他二性轮转。<a id="a-9F"></a>空相如者谓法无我。<a id="a-9G"></a>一切诸法同一空如以为相故。<a id="a-9H"></a>唯识如者谓无分别智。<a id="a-9I"></a>依止如者谓苦谛。<a id="a-9J"></a>此有二种。<a id="a-9K"></a>一器世间。<a id="a-9L"></a>二众生世间。<a id="a-9M"></a>邪行如者谓集谛。<a id="a-9N"></a>此即是爱。<a id="a-9O"></a>清净如者谓灭谛。<a id="a-9P"></a>此有二种。<a id="a-9Q"></a>一烦恼障净。<a id="a-9R"></a>二智障净。<a id="a-9S"></a>正行如者谓道谛。<a id="a-9T"></a>如此七种如名谛假建立。<a id="a-9U"></a>此中应知三种如是分别依他二性。<a id="a-9V"></a>谓轮转如依止如邪行如。<a id="a-9W"></a>四种如是真实性。<a id="a-9X"></a>谓空相如唯识如清净如正行如故。<a id="a-9Y"></a>分别依他二性摄者即是世谛。<a id="a-9Z"></a>真实性摄者即是真谛。<a id="a-9a"></a>道理假建立四种者。<a id="a-9b"></a>偈曰。</p>
  <p id="a9c">正思正见果　　择法现等量</p>
  <p id="a9d">亦说不思议　　道理有四种</p>
  <p id="a9e">释曰。<a id="a-9f"></a>道理假建立有四种。<a id="a-9g"></a>一相待道理。<a id="a-9h"></a>二因果道理。<a id="a-9i"></a>三成就道理。<a id="a-9j"></a>四法然道理。<a id="a-9k"></a>相待道理者。<a id="a-9l"></a>所谓正思。<a id="a-9m"></a>由待正思出世正见方始得起。<a id="a-9n"></a>离正思惟更无别方便故。<a id="a-9o"></a>因果道理者。<a id="a-9p"></a>所谓正见及果。<a id="a-9q"></a>成就道理者。<a id="a-9r"></a>所谓以现等量简择诸法。<a id="a-9s"></a>法然道理者。<a id="a-9t"></a>所谓不可思议处。<a id="a-9u"></a>此法已成故如。<a id="a-9v"></a>问何故正思能起正见。<a id="a-9w"></a>此已成就不应更思。<a id="a-9x"></a>何故正见能断烦恼及得于灭。<a id="a-9y"></a>此已成就不可更思。<a id="a-9z"></a>诸如是义悉是法然道理。<a id="a-A0"></a>如此四种名道理假建立。<a id="a-A1"></a>乘假建立三种者。<a id="a-A2"></a>偈曰。</p>
  <p id="aA3">心说行聚果　　五各下中上</p>
  <p id="aA4">依此三品异　　建立有三乘</p>
  <p id="aA5">释曰。<a id="a-A6"></a>依五义三品建立三乘。<a id="a-A7"></a>五义者。<a id="a-A8"></a>一心二说三行四聚五果。<a id="a-A9"></a>三品者。<a id="a-AA"></a>谓下中上。<a id="a-AB"></a>若声闻五事俱下。<a id="a-AC"></a>心下者求自解脱。<a id="a-AD"></a>说下者说自利法。<a id="a-AE"></a>行下者行自利行。<a id="a-AF"></a>聚下者福智狭小但三生等。<a id="a-AG"></a>果下者得声闻果。<a id="a-AH"></a>若缘觉乘五事俱中。<a id="a-AI"></a>若菩萨乘五事俱上。<a id="a-AJ"></a>心上者谓四种恩心。<a id="a-AK"></a>如金刚波若经说。<a id="a-AL"></a>说上者如其恩心作如是说法。<a id="a-AM"></a>行上者如其说法作如是行行。<a id="a-AN"></a>聚上者如其行行得如是聚满。<a id="a-AO"></a>果上者如其聚满得无上菩提。<a id="a-AP"></a>复次若声闻乘从他闻法内自思惟。<a id="a-AQ"></a>以分别智得果。<a id="a-AR"></a>若缘觉乘不从他闻内自思惟。<a id="a-AS"></a>亦以分别智得果。<a id="a-AT"></a>若菩萨乘不从他闻。<a id="a-AU"></a>以无分别智得果。<a id="a-AV"></a>此三种名乘假建立。<a id="a-AW"></a>已说四种假建立。<a id="a-AX"></a>次说菩萨四种求知。<a id="a-AY"></a>偈曰。</p>
  <p id="aAZ">名物互为客　　二性俱是假</p>
  <p id="aAa">二别不可得　　是名四求义</p>
  <p id="aAb">释曰。<a id="a-Ac"></a>诸菩萨四种求诸法。<a id="a-Ad"></a>一名求。<a id="a-Ae"></a>二物求。<a id="a-Af"></a>三自性求。<a id="a-Ag"></a>四差别求。<a id="a-Ah"></a>名求者。<a id="a-Ai"></a>推名于物是客。<a id="a-Aj"></a>此谓名求。<a id="a-Ak"></a>物求者。<a id="a-Al"></a>推物于名是客。<a id="a-Am"></a>此谓物求。<a id="a-An"></a>自性求者。<a id="a-Ao"></a>推名自性及物自性知俱是假。<a id="a-Ap"></a>此谓自性求。<a id="a-Aq"></a>差别求者。<a id="a-Ar"></a>推名差别及物差别。<a id="a-As"></a>知俱空故悉不可得。<a id="a-At"></a>此谓差别求。<a id="a-Au"></a>说四求已。<a id="a-Av"></a>次分别四如实知。<a id="a-Aw"></a>偈曰。</p>
  <p id="aAx">真智有四种　　名等不可得</p>
  <p id="aAy">二利为大业　　成在诸地中</p>
  <p id="aAz">释曰。<a id="a-B0"></a>诸菩萨于诸法有四种如实知。<a id="a-B1"></a>一缘名如实知。<a id="a-B2"></a>二缘物如实知。<a id="a-B3"></a>三缘自性如实知。<a id="a-B4"></a>四缘差别如实知。<a id="a-B5"></a>如实知者。<a id="a-B6"></a>由知一切名等皆不可得故。<a id="a-B7"></a>二利为大业成在诸地中者。<a id="a-B8"></a>诸菩萨于诸地中起自利利他大事。<a id="a-B9"></a>此名如实知业。<a id="a-BA"></a>偈曰。</p>
  <p id="aBB">住持及受用　　种子合三因</p>
  <p id="aBC">依止及心法　　亦种为彼缚</p>
  <p id="aBD">释曰。<a id="a-BE"></a>三因者。<a id="a-BF"></a>一住持因。<a id="a-BG"></a>二受用因。<a id="a-BH"></a>三种子因。<a id="a-BI"></a>住持因者谓器世界。<a id="a-BJ"></a>受用因者谓五欲境界。<a id="a-BK"></a>种子因者谓阿梨耶识。<a id="a-BL"></a>由此识是内外诸法种子因故。<a id="a-BM"></a>此三因如绳即是能缚。<a id="a-BN"></a>问此缚缚何等物。<a id="a-BO"></a>答依止及心法。<a id="a-BP"></a>亦种为彼缚所缚亦有三种。<a id="a-BQ"></a>一依止。<a id="a-BR"></a>二心法。<a id="a-BS"></a>三阿梨耶识。<a id="a-BT"></a>问依止是何等。<a id="a-BU"></a>答是眼等六根。<a id="a-BV"></a>问阿梨耶识是何等。<a id="a-BW"></a>答是三界内外诸法种子。<a id="a-BX"></a>此中但有阿梨耶识可缚。<a id="a-BY"></a>无人我可缚。<a id="a-BZ"></a>此名如实知系缚。<a id="a-Ba"></a>偈曰。</p>
  <p id="aBb">安相在心前　　及以自然住</p>
  <p id="aBc">一切俱观察　　至得大菩提</p>
  <p id="aBd">释曰。<a id="a-Be"></a>安相在心前者。<a id="a-Bf"></a>安相谓闻思修慧方便。<a id="a-Bg"></a>人所缘起分别故。<a id="a-Bh"></a>名安相及以自然住者。<a id="a-Bi"></a>彼相谓自性现前。<a id="a-Bj"></a>非分别故名自然住。<a id="a-Bk"></a>一切俱观察者。<a id="a-Bl"></a>彼二所缘非所缘体无分别故。<a id="a-Bm"></a>以此方便为诸相对治。<a id="a-Bn"></a>彼二应次第观察。<a id="a-Bo"></a>谓先观安相。<a id="a-Bp"></a>后观自然住相。<a id="a-Bq"></a>此二皆非缘体。<a id="a-Br"></a>彼起四倒即得随灭。<a id="a-Bs"></a>至得大菩提者。<a id="a-Bt"></a>若修行人但观察人相。<a id="a-Bu"></a>唯得声闻缘觉菩提。<a id="a-Bv"></a>若观察一切法相即得无上菩提。<a id="a-Bw"></a>如是随其所缚而得解脱。<a id="a-Bx"></a>此名如实知解脱。<a id="a-By"></a>问此解脱由何所知由何所尽。<a id="a-Bz"></a>偈曰。</p>
  <p id="aC0">若智缘真如　　远离彼二执</p>
  <p id="aC1">亦知熏聚因　　依他性即尽</p>
  <p id="aC2">释曰。<a id="a-C3"></a>若具知三性即尽依他性。<a id="a-C4"></a>若智缘真如者。<a id="a-C5"></a>是知真实性。<a id="a-C6"></a>远离彼二执者。<a id="a-C7"></a>是知分别性。<a id="a-C8"></a>亦知熏聚因者。<a id="a-C9"></a>是知依他性。<a id="a-CA"></a>依他性即尽者。<a id="a-CB"></a>由知三性即熏习聚尽。<a id="a-CC"></a>熏习聚者。<a id="a-CD"></a>谓阿梨耶识问此尽有何功德。<a id="a-CE"></a>偈曰。</p>
  <p id="aCF">缘彼真如智　　观察无异相</p>
  <p id="aCG">有非有现见　　想作自在成</p>
  <p id="aCH">释曰。<a id="a-CI"></a>观察无异相者。<a id="a-CJ"></a>别相及如无差别见故。<a id="a-CK"></a>此说二乘与菩萨差别。<a id="a-CL"></a>二乘相及无相差别而见。<a id="a-CM"></a>如是见已悉舍于相。<a id="a-CN"></a>于无相界起作意缘入无相三昧。<a id="a-CO"></a>菩萨则不尔。<a id="a-CP"></a>于真如外不见别有诸相。<a id="a-CQ"></a>于无相界亦见无相。<a id="a-CR"></a>由菩萨智无种种相修故。<a id="a-CS"></a>有非有现见者。<a id="a-CT"></a>有名真如境界。<a id="a-CU"></a>非有名相境界。<a id="a-CV"></a>皆现见故。<a id="a-CW"></a>想作自在成者。<a id="a-CX"></a>谓欲作神通等事一切皆由忆想分别而成。<a id="a-CY"></a>此是如实知利益。<a id="a-CZ"></a>问凡夫及菩萨二见云何显示。<a id="a-Ca"></a>偈曰。</p>
  <p id="aCb">覆实见不实　　应知是凡夫</p>
  <p id="aCc">见实覆不实　　如是名菩萨</p>
  <p id="aCd">释曰。<a id="a-Ce"></a>凡夫无功用不见真如见不真实相。<a id="a-Cf"></a>菩萨无功用见真如不见不真实相。<a id="a-Cg"></a>问已知差别。<a id="a-Ch"></a>云何转依及得解脱。<a id="a-Ci"></a>偈曰。</p>
  <p id="aCj">不见见应知　　无义有义境</p>
  <p id="aCk">转依及解脱　　以得自在故</p>
  <p id="aCl">释曰。<a id="a-Cm"></a>无义境界谓诸相。<a id="a-Cn"></a>此即不见。<a id="a-Co"></a>有义境界谓真如。<a id="a-Cp"></a>此即见。<a id="a-Cq"></a>如是说名转依。<a id="a-Cr"></a>见所执境界无体。<a id="a-Cs"></a>及见真如有体。<a id="a-Ct"></a>如是说名解脱。<a id="a-Cu"></a>何以故。<a id="a-Cv"></a>以得自在故。<a id="a-Cw"></a>自在者。<a id="a-Cx"></a>谓随自意转自然不行诸境界。<a id="a-Cy"></a>如经说。<a id="a-Cz"></a>若有相则被缚。<a id="a-D0"></a>若被缚则无解脱。<a id="a-D1"></a>不行一切境界即是解脱。<a id="a-D2"></a>问云何如实知净土方便。<a id="a-D3"></a>偈曰。</p>
  <p id="aD4">众生同一种　　地境皆普见</p>
  <p id="aD5">此即净土障　　应知亦应舍</p>
  <p id="aD6">释曰。<a id="a-D7"></a>众生同一种地境皆普见者。<a id="a-D8"></a>器世界是大境界。<a id="a-D9"></a>一切众生同见一种类。<a id="a-DA"></a>皆言此是大地故。<a id="a-DB"></a>此即净土障者。<a id="a-DC"></a>由作此见即与净土方便而为障碍。<a id="a-DD"></a>应知亦应舍者。<a id="a-DE"></a>菩萨知此想为障碍已。<a id="a-DF"></a>即应勤舍此想。<a id="a-DG"></a>是名对治。<a id="a-DH"></a>已说菩萨四种如实知。<a id="a-DI"></a>次说菩萨五种无量。<a id="a-DJ"></a>偈曰。</p>
  <p id="aDK">应化及应净　　应得亦应成</p>
  <p id="aDL">应说此五事　　菩萨五无量</p>
  <p id="aDM">释曰。<a id="a-DN"></a>五事无量者。<a id="a-DO"></a>一应化事无量。<a id="a-DP"></a>由摄一切众生界故。<a id="a-DQ"></a>二应净事无量。<a id="a-DR"></a>由摄一切器世界故。<a id="a-DS"></a>三应得事无量。<a id="a-DT"></a>由摄一切法界故。<a id="a-DU"></a>四应成事无量。<a id="a-DV"></a>由摄一切可化众生故。<a id="a-DW"></a>五应说事无量。<a id="a-DX"></a>由摄十二部经是化众生方便故。<a id="a-DY"></a>已说菩萨五种无量。<a id="a-DZ"></a>次说菩萨说法有八果。<a id="a-Da"></a>偈曰。</p>
  <p id="aDb">发心及得忍　　净眼与尽漏</p>
  <p id="aDc">法住学亦断　　受用为八果</p>
  <p id="aDd">释曰。<a id="a-De"></a>菩萨若勤说法能得八果。<a id="a-Df"></a>一诸听法者或发菩提心。<a id="a-Dg"></a>二或得无生忍。<a id="a-Dh"></a>三或于诸法远尘离垢得法眼净。<a id="a-Di"></a>此谓下乘所摄。<a id="a-Dj"></a>四或得诸漏尽。<a id="a-Dk"></a>五令正法久住。<a id="a-Dl"></a>由此正说得展转受持故。<a id="a-Dm"></a>六未学义者令得学义。<a id="a-Dn"></a>七未断疑者令得断疑。<a id="a-Do"></a>八已断疑者令得受用正法无障大喜味。<a id="a-Dp"></a>已说菩萨说法有八果。<a id="a-Dq"></a>次说大乘七大义。<a id="a-Dr"></a>偈曰。</p>
  <p id="aDs">缘行智勤巧　　果事皆具足</p>
  <p id="aDt">依此七大义　　建立于大乘</p>
  <p id="aDu">释曰。<a id="a-Dv"></a>若具足七种大义说为大乘。<a id="a-Dw"></a>一者缘大。<a id="a-Dx"></a>由无量修多罗等广大法为缘故。<a id="a-Dy"></a>二者行大。<a id="a-Dz"></a>由自利利他行皆具足故。<a id="a-E0"></a>三者智大。<a id="a-E1"></a>由人法二无我一时通达故。<a id="a-E2"></a>四者勤大。<a id="a-E3"></a>由三大阿僧祇劫无间修故。<a id="a-E4"></a>五者巧大。<a id="a-E5"></a>由不舍生死而不染故。<a id="a-E6"></a>六者果大。<a id="a-E7"></a>由至得力无所畏不共法故。<a id="a-E8"></a>七者事大。<a id="a-E9"></a>由数数示现大菩提大涅槃故。<a id="a-EA"></a>已说大乘七大义。<a id="a-EB"></a>次说八法摄大乘。<a id="a-EC"></a>偈曰。</p>
  <p id="aED">性信心行入　　成净菩提胜</p>
  <p id="aEE">如是八种事　　总摄诸大乘</p>
  <p id="aEF">释曰。<a id="a-EG"></a>此以八事总摄一切大乘。<a id="a-EH"></a>八事者。<a id="a-EI"></a>一种性如性品说。<a id="a-EJ"></a>二信法如信品说。<a id="a-EK"></a>三发心如发心品说。<a id="a-EL"></a>四行行如度摄品说。<a id="a-EM"></a>五入道如教授品说。<a id="a-EN"></a>六成熟众生。<a id="a-EO"></a>谓初七地七净佛国土谓第八不退地。<a id="a-EP"></a>八菩提胜谓佛地。<a id="a-EQ"></a>菩提有三种。<a id="a-ER"></a>谓声闻菩提。<a id="a-ES"></a>缘觉菩提。<a id="a-ET"></a>佛菩提。<a id="a-EU"></a>佛菩提大故为胜。<a id="a-EV"></a>于此佛地示现大菩提及大涅槃故。<a id="a-EW"></a>已说八法摄大乘。<a id="a-EX"></a>次说菩萨五人差别。<a id="a-EY"></a>偈曰。</p>
  <p id="aEZ">信行及净行　　相行无相行</p>
  <p id="aEa">及以无作行　　差别依诸地</p>
  <p id="aEb">释曰。<a id="a-Ec"></a>菩萨有五人差别。<a id="a-Ed"></a>一信行人。<a id="a-Ee"></a>谓地前一阿僧祇劫。<a id="a-Ef"></a>二净心行人。<a id="a-Eg"></a>谓入初地。<a id="a-Eh"></a>三相行人。<a id="a-Ei"></a>谓二地至六地。<a id="a-Ej"></a>四无相行人。<a id="a-Ek"></a>谓第七地。<a id="a-El"></a>五无作行人。<a id="a-Em"></a>谓后三地已说菩萨五人差别。<a id="a-En"></a>次说菩萨诸相差别。<a id="a-Eo"></a>偈曰。</p>
  <p id="aEp">不着及清净　　降嗔与勤德</p>
  <p id="aEq">不动并见实　　有欲名菩萨</p>
  <p id="aEr">释曰。<a id="a-Es"></a>此偈以自利门说菩萨相。<a id="a-Et"></a>不著者是能行施不着诸欲故。<a id="a-Eu"></a>清净者是能持戒。<a id="a-Ev"></a>降嗔者是能忍辱。<a id="a-Ew"></a>勤德者是能精进。<a id="a-Ex"></a>不动者是能习定。<a id="a-Ey"></a>见实者是能修智。<a id="a-Ez"></a>有欲者是能起愿乐大菩提故。<a id="a-F0"></a>行此七事说名菩萨相。<a id="a-F1"></a>偈曰。</p>
  <p id="aF2">随摄及无恼　　耐损并勇力</p>
  <p id="aF3">不放逸多闻　　利彼名菩萨</p>
  <p id="aF4">释曰。<a id="a-F5"></a>此偈以利他门说菩萨相。<a id="a-F6"></a>随摄者是施。<a id="a-F7"></a>恒以四摄摄众生故。<a id="a-F8"></a>无恼者是戒。<a id="a-F9"></a>自信于他不起恼害见故。<a id="a-FA"></a>耐损者是忍。<a id="a-FB"></a>他来违逆不怀加报意故。<a id="a-FC"></a>勇力者是进。<a id="a-FD"></a>在苦度众生无有退屈心故。<a id="a-FE"></a>不放逸者是定。<a id="a-FF"></a>不着禅味来就下处生故。<a id="a-FG"></a>多闻者是智能断一切众生疑故。<a id="a-FH"></a>如是勤行利他是菩萨相。<a id="a-FI"></a>偈曰。</p>
  <p id="aFJ">厌财及舍欲　　忘怨亦勤善</p>
  <p id="aFK">巧相无恶见　　内住名菩萨</p>
  <p id="aFL">释曰。<a id="a-FM"></a>此偈以住功德门说菩萨相。<a id="a-FN"></a>厌财者住施功德。<a id="a-FO"></a>知悭财过堕于恶道来贫穷故。<a id="a-FP"></a>舍欲者住戒功德。<a id="a-FQ"></a>若着五欲不能出家受持戒故。<a id="a-FR"></a>忘怨者住忍功德。<a id="a-FS"></a>他来损己不怀不报故。<a id="a-FT"></a>怀报者如似画石。<a id="a-FU"></a>不怀报者如似画水。<a id="a-FV"></a>一堕恶道。<a id="a-FW"></a>一生善趣。<a id="a-FX"></a>勤善者住进功德。<a id="a-FY"></a>为自他二利恒行六波罗蜜故。<a id="a-FZ"></a>巧相者住定功德。<a id="a-Fa"></a>善能分别止举舍三相故。<a id="a-Fb"></a>无恶见者住智功德。<a id="a-Fc"></a>一切诸相不可得故。<a id="a-Fd"></a>内住者住愿功德。<a id="a-Fe"></a>内谓大乘论住不动故。<a id="a-Ff"></a>偈曰。</p>
  <p id="aFg">具悲亦起惭　　耐苦及舍乐</p>
  <p id="aFh">持念并善定　　不舍名菩萨</p>
  <p id="aFi">释曰。<a id="a-Fj"></a>此偈以不退门说菩萨相。<a id="a-Fk"></a>具悲者是施不退。<a id="a-Fl"></a>愍他苦人能行施故。<a id="a-Fm"></a>起惭者是戒不退。<a id="a-Fn"></a>观此世他世及法人不造诸非故。<a id="a-Fo"></a>耐苦者是忍不退。<a id="a-Fp"></a>风雨寒热等及他违损事一切皆忍故。<a id="a-Fq"></a>舍乐者是进不退。<a id="a-Fr"></a>能行正勤人不着自乐故。<a id="a-Fs"></a>持念者是定不退。<a id="a-Ft"></a>能善摄心人由念力故。<a id="a-Fu"></a>善定者是慧不退。<a id="a-Fv"></a>无分别智具足故。<a id="a-Fw"></a>不舍者是愿不退。<a id="a-Fx"></a>不舍大乘故。<a id="a-Fy"></a>偈曰。</p>
  <p id="aFz">除苦不作苦　　容苦不畏苦</p>
  <p id="aG0">脱苦不思苦　　欲苦名菩萨</p>
  <p id="aG1">释曰。<a id="a-G2"></a>此偈以离苦门说菩萨相。<a id="a-G3"></a>除苦者是施。<a id="a-G4"></a>施他物时除他贫穷故。<a id="a-G5"></a>不作苦者是戒。<a id="a-G6"></a>戒自居时不作苦恼他故。<a id="a-G7"></a>容苦者是忍。<a id="a-G8"></a>自他利时诸苦能受故。<a id="a-G9"></a>不畏苦者是进。<a id="a-GA"></a>行难行时恒得不退故。<a id="a-GB"></a>脱苦者是定。<a id="a-GC"></a>离欲欲界时解脱苦苦故。<a id="a-GD"></a>不思苦者是慧。<a id="a-GE"></a>三轮清净时不起分别故。<a id="a-GF"></a>欲苦者是愿为化众生乐住生死故。<a id="a-GG"></a>偈曰。</p>
  <p id="aGH">乐法及性法　　呵法亦勤法</p>
  <p id="aGI">自在法明法　　向法名菩萨</p>
  <p id="aGJ">释曰。<a id="a-GK"></a>此偈以摄法门说菩萨相。<a id="a-GL"></a>乐法者是施。<a id="a-GM"></a>爱施等法故。<a id="a-GN"></a>性法者是戒。<a id="a-GO"></a>自性护持故。<a id="a-GP"></a>呵法者是忍。<a id="a-GQ"></a>讥嫌嗔法故。<a id="a-GR"></a>勤法者是进。<a id="a-GS"></a>勤行大乘法故。<a id="a-GT"></a>自在法者是定。<a id="a-GU"></a>诸禅自在故。<a id="a-GV"></a>明法者是慧。<a id="a-GW"></a>无上般若具足故。<a id="a-GX"></a>向法者是愿。<a id="a-GY"></a>一向乐大菩提故。<a id="a-GZ"></a>问云何名法。<a id="a-Ga"></a>答由一切诸波罗蜜法皆随转故。<a id="a-Gb"></a>偈曰。</p>
  <p id="aGc">财制护善乐　　法乘于此七</p>
  <p id="aGd">七种不放逸　　是故名菩萨</p>
  <p id="aGe">释曰。<a id="a-Gf"></a>此偈以不放逸门说菩萨相。<a id="a-Gg"></a>一财不放逸。<a id="a-Gh"></a>此由布施不施不坚施则坚固故。<a id="a-Gi"></a>二制不放逸。<a id="a-Gj"></a>此由持戒如佛说应作者作不应作者不作故。<a id="a-Gk"></a>三护不放逸。<a id="a-Gl"></a>此由忍辱护自他心无两害故。<a id="a-Gm"></a>四善不放逸。<a id="a-Gn"></a>此由精进常起正勤行六度故。<a id="a-Go"></a>五乐不放逸。<a id="a-Gp"></a>此由修定诸禅乐受不味着故。<a id="a-Gq"></a>六法不放逸。<a id="a-Gr"></a>如实真法此能知故。<a id="a-Gs"></a>七乘不放逸。<a id="a-Gt"></a>此由大愿魔王来坏其菩提心亦不退故。<a id="a-Gu"></a>偈曰。</p>
  <p id="aGv">不遂及小罪　　不忍退亦乱</p>
  <p id="aGw">小见及异乘　　七羞名菩萨</p>
  <p id="aGx">释曰。<a id="a-Gy"></a>此偈以有羞门说菩萨相。<a id="a-Gz"></a>一不遂羞。<a id="a-H0"></a>羞悭贪故。<a id="a-H1"></a>二小罪羞。<a id="a-H2"></a>羞微细罪见怖畏故。<a id="a-H3"></a>三不忍羞羞不忍故。<a id="a-H4"></a>四退羞。<a id="a-H5"></a>羞懈怠故。<a id="a-H6"></a>五乱羞。<a id="a-H7"></a>羞退定故。<a id="a-H8"></a>六小见羞。<a id="a-H9"></a>羞余小执通达法无我故。<a id="a-HA"></a>七异乘羞。<a id="a-HB"></a>羞起小乘心舍大菩提故。<a id="a-HC"></a>偈曰。</p>
  <p id="aHD">今世后世舍　　起勤亦得通</p>
  <p id="aHE">等说及大果　　七摄名菩萨</p>
  <p id="aHF">释曰。<a id="a-HG"></a>此偈以摄生门说菩萨相。<a id="a-HH"></a>一今世摄谓以布施摄现在众生。<a id="a-HI"></a>二后世摄。<a id="a-HJ"></a>谓以持戒摄未来众生。<a id="a-HK"></a>得胜生处方能摄故。<a id="a-HL"></a>三舍摄。<a id="a-HM"></a>谓以忍辱摄有恼乱众生。<a id="a-HN"></a>四起勤摄。<a id="a-HO"></a>谓以精进摄懈怠众生。<a id="a-HP"></a>五得通摄。<a id="a-HQ"></a>谓以禅定摄他方众生往彼化故。<a id="a-HR"></a>六等说摄。<a id="a-HS"></a>谓以智慧摄下中上众生。<a id="a-HT"></a>等心为说无增减故。<a id="a-HU"></a>七大果摄。<a id="a-HV"></a>谓以大愿若得佛果摄诸众生无有余故。<a id="a-HW"></a>此诸偈义以异门说六度及大愿。<a id="a-HX"></a>是菩萨相应知。<a id="a-HY"></a>已说菩萨诸相差别。<a id="a-HZ"></a>次说菩萨诸名差别。<a id="a-Ha"></a>偈曰。</p>
  <p id="aHb">应知诸菩萨　　亦名摩诃萨</p>
  <p id="aHc">亦名有慧者　　亦名上成就</p>
  <p id="aHd">亦名降伏子　　亦名降伏持</p>
  <p id="aHe">亦名能降伏　　亦名降伏牙</p>
  <p id="aHf">亦名为勇猛　　亦名为上圣</p>
  <p id="aHg">亦名为导师　　亦名大名称</p>
  <p id="aHh">亦名为有悲　　亦名大福德</p>
  <p id="aHi">亦名自在行　　亦名正说者</p>
  <p id="aHj">释曰。<a id="a-Hk"></a>此十六名皆依义立。<a id="a-Hl"></a>一切菩萨总有此名。<a id="a-Hm"></a>若人闻有此名。<a id="a-Hn"></a>应知即是菩萨。<a id="a-Ho"></a>已说菩萨诸名差别。<a id="a-Hp"></a>次说菩萨诸义差别。<a id="a-Hq"></a>偈曰。</p>
  <p id="aHr">实觉大义觉　　一切觉恒觉</p>
  <p id="aHs">及以方便觉　　五觉名菩萨</p>
  <p id="aHt">释曰。<a id="a-Hu"></a>由有五觉故名菩萨。<a id="a-Hv"></a>一者实义觉。<a id="a-Hw"></a>觉人法无我故。<a id="a-Hx"></a>二者大义觉。<a id="a-Hy"></a>觉自他义故。<a id="a-Hz"></a>三者一切觉。<a id="a-I0"></a>觉一切种义故。<a id="a-I1"></a>四者恒觉。<a id="a-I2"></a>虽现涅槃觉无尽故。<a id="a-I3"></a>五者方便觉。<a id="a-I4"></a>觉随物机而作方便故。<a id="a-I5"></a>偈曰。</p>
  <p id="aI6">随我及小见　　及以诸识身</p>
  <p id="aI7">亦于虚分别　　四觉名菩萨</p>
  <p id="aI8">释曰。<a id="a-I9"></a>复由四觉名为菩萨。<a id="a-IA"></a>一随我觉。<a id="a-IB"></a>由觉心故。<a id="a-IC"></a>心谓阿梨耶识。<a id="a-ID"></a>二小见觉。<a id="a-IE"></a>由觉意故。<a id="a-IF"></a>意谓与我见等四惑相应缘阿梨耶识者。<a id="a-IG"></a>三识身觉。<a id="a-IH"></a>由觉识故。<a id="a-II"></a>识谓六识身。<a id="a-IJ"></a>四虚分别觉。<a id="a-IK"></a>由觉不真分别故。<a id="a-IL"></a>不真分别者。<a id="a-IM"></a>即前心意识。<a id="a-IN"></a>一切菩萨唯觉。<a id="a-IO"></a>此是不真分别故。<a id="a-IP"></a>偈曰。</p>
  <p id="aIQ">无境及真义　　永无亦圆满</p>
  <p id="aIR">亦说不可得　　五觉名菩萨</p>
  <p id="aIS">释曰。<a id="a-IT"></a>复由五觉名为菩萨。<a id="a-IU"></a>一无境觉。<a id="a-IV"></a>觉依他性故。<a id="a-IW"></a>二真义觉。<a id="a-IX"></a>觉真实性故。<a id="a-IY"></a>三永无觉。<a id="a-IZ"></a>觉分别性故。<a id="a-Ia"></a>四圆满觉。<a id="a-Ib"></a>觉一切境一切种故。<a id="a-Ic"></a>五不可得觉。<a id="a-Id"></a>觉三轮清净故。<a id="a-Ie"></a>三轮者。<a id="a-If"></a>一应觉。<a id="a-Ig"></a>谓菩萨境。<a id="a-Ih"></a>二依觉。<a id="a-Ii"></a>谓菩萨身。<a id="a-Ij"></a>三觉性。<a id="a-Ik"></a>谓菩萨智。<a id="a-Il"></a>此三不可得故。<a id="a-Im"></a>名不可得觉。<a id="a-In"></a>偈曰。</p>
  <p id="aIo">成就及处所　　胎藏随次现</p>
  <p id="aIp">及以断深疑　　五觉名菩萨</p>
  <p id="aIq">释曰。<a id="a-Ir"></a>复由五觉名为菩萨。<a id="a-Is"></a>一成就觉。<a id="a-It"></a>谓成佛果。<a id="a-Iu"></a>二处所觉。<a id="a-Iv"></a>谓住兜率天宫。<a id="a-Iw"></a>三胎藏觉。<a id="a-Ix"></a>谓入母胎。<a id="a-Iy"></a>四随次现觉。<a id="a-Iz"></a>谓出胎受欲出家修行成道。<a id="a-J0"></a>五断深疑觉。<a id="a-J1"></a>谓为诸众生转大法轮。<a id="a-J2"></a>偈曰。</p>
  <p id="aJ3">得不得及住　　于自亦于他</p>
  <p id="aJ4">有说与无说　　有慢及慢断</p>
  <p id="aJ5">未熟亦已熟　　如此十一种</p>
  <p id="aJ6">一切皆能觉　　是故名菩萨</p>
  <p id="aJ7">释曰。<a id="a-J8"></a>复由十一种觉故名菩萨。<a id="a-J9"></a>得不得及住者。<a id="a-JA"></a>如其次第过去未来现在觉。<a id="a-JB"></a>于自亦于他者。<a id="a-JC"></a>谓内觉外觉。<a id="a-JD"></a>有说与无说者。<a id="a-JE"></a>谓粗觉细觉。<a id="a-JF"></a>有慢及慢断者。<a id="a-JG"></a>谓劣觉胜觉。<a id="a-JH"></a>未熟亦已熟者。<a id="a-JI"></a>谓远觉近觉。<a id="a-JJ"></a>未熟者觉彼久远方觉。<a id="a-JK"></a>已熟者觉彼于近即觉。<a id="a-JL"></a>功德品究竟。</p>
 </body>
</html>