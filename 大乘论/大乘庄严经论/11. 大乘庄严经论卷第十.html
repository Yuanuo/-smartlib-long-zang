<!doctype html>
<html id="z3IBVToz7" data-ver="862">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘庄严经论卷第十</h1>
  <h2 id="a2">觉分品第二十一之一</h2>
  <p id="a3">释曰。<a id="a-4"></a>诸菩萨有羞相(羞兼惭愧)。<a id="a-5"></a>此中应说。<a id="a-6"></a>偈曰。</p>
  <p id="a7">治障及合智　　缘境亦成生</p>
  <p id="a8">菩萨有羞相　　如是四差别</p>
  <p id="a9">释曰。<a id="a-A"></a>此偈显示菩萨有羞有四种相。<a id="a-B"></a>一自性。<a id="a-C"></a>二伴类。<a id="a-D"></a>三境界。<a id="a-E"></a>四作业。<a id="a-F"></a>治障者。<a id="a-G"></a>谓离无羞。<a id="a-H"></a>此即是羞自性。<a id="a-I"></a>合智者。<a id="a-J"></a>与无分别知相应。<a id="a-K"></a>此智是羞伴类。<a id="a-L"></a>缘境者。<a id="a-M"></a>菩萨以小无障众生为可羞境。<a id="a-N"></a>即是声闻缘觉。<a id="a-O"></a>小者对大乘故。<a id="a-P"></a>无障者。<a id="a-Q"></a>破烦恼障故。<a id="a-R"></a>成生者。<a id="a-S"></a>菩萨有羞以建立众生为业。<a id="a-T"></a>此是有羞四种相。<a id="a-U"></a>问诸菩萨有羞于何行中起。<a id="a-V"></a>偈曰。</p>
  <p id="aW">菩萨于六度　　障增及治减</p>
  <p id="aX">不勤亦勤行　　于此有羞起</p>
  <p id="aY">释曰。<a id="a-Z"></a>诸菩萨于四事中极生羞耻。<a id="a-a"></a>一者于诸度障增时极生羞耻。<a id="a-b"></a>二者于诸障治减时极生羞耻。<a id="a-c"></a>三者修诸度懈怠时极生羞耻。<a id="a-d"></a>四者随顺烦恼法勤行时极生羞耻。<a id="a-e"></a>所谓诸根常开而不禁守。<a id="a-f"></a>问菩萨有羞种差别云何。<a id="a-g"></a>偈曰。</p>
  <p id="ah">六品及二品　　七地与二乘</p>
  <p id="ai">亦似则为下　　反此应知上</p>
  <p id="aj">释曰。<a id="a-k"></a>六品者。<a id="a-l"></a>不定地中前六品有羞为下。<a id="a-m"></a>二品者。<a id="a-n"></a>诸定地中前二品有羞为下。<a id="a-o"></a>七地者。<a id="a-p"></a>菩萨十地中前七地有羞为下。<a id="a-q"></a>二乘者。<a id="a-r"></a>谓下心众生有羞为下。<a id="a-s"></a>由有增上慢故。<a id="a-t"></a>亦似者。<a id="a-u"></a>谓未得无生忍菩萨彼有羞亦为下。<a id="a-v"></a>翻此诸下有羞。<a id="a-w"></a>应知即是诸上有羞。<a id="a-x"></a>问何法是有羞障。<a id="a-y"></a>及彼障有几过失。<a id="a-z"></a>偈曰。</p>
  <p id="a10">无羞惑不断　　三害及六呵</p>
  <p id="a11">堕难退苦三　　如前十二失</p>
  <p id="a12">释曰。<a id="a-13"></a>无羞者。<a id="a-14"></a>是菩萨有羞障。<a id="a-15"></a>若有此障则烦恼不断。<a id="a-16"></a>烦恼不断则先生三害。<a id="a-17"></a>一自害。<a id="a-18"></a>谓不正思惟。<a id="a-19"></a>由自恼故。<a id="a-1A"></a>二他害。<a id="a-1B"></a>谓嗔及舍。<a id="a-1C"></a>由恼他故。<a id="a-1D"></a>问嗔者恼众生可尔。<a id="a-1E"></a>舍者云何恼众生。<a id="a-1F"></a>答菩萨应化众生。<a id="a-1G"></a>舍而不化。<a id="a-1H"></a>是谓为恼。<a id="a-1I"></a>俱害者。<a id="a-1J"></a>谓破尸罗。<a id="a-1K"></a>由恼自他故。<a id="a-1L"></a>起三害已即于现法得六呵责。<a id="a-1M"></a>由疑悔失利失护弃舍治罚恶名故。<a id="a-1N"></a>随其次第得六种呵责。<a id="a-1O"></a>所谓自呵责乃至十方人呵责。<a id="a-1P"></a>如是已后复有三种过失生。<a id="a-1Q"></a>一退堕诸难处。<a id="a-1R"></a>二退失已得未得善法。<a id="a-1S"></a>三从彼生大苦受。<a id="a-1T"></a>是谓无羞生十二种过失。<a id="a-1U"></a>问已知障及过失。<a id="a-1V"></a>何者是有羞功德。<a id="a-1W"></a>偈曰。</p>
  <p id="a1X">此等一切恶　　菩萨若有羞</p>
  <p id="a1Y">当知一切尽　　起彼对治故</p>
  <p id="a1Z">天人聪慧生　　速满于二聚</p>
  <p id="a1a">成生不退转　　离不离为果</p>
  <p id="a1b">释曰。<a id="a-1c"></a>初偈显示有羞离过功德。<a id="a-1d"></a>如前过失。<a id="a-1e"></a>菩萨有羞一切不有故。<a id="a-1f"></a>后偈显示有羞集得功德。<a id="a-1g"></a>具足聚集五胜果故。<a id="a-1h"></a>天人聪慧生者。<a id="a-1i"></a>是得果报果。<a id="a-1j"></a>谓常生天上及以人中恒得聪慧故。<a id="a-1k"></a>速满于二聚者。<a id="a-1l"></a>是得增上果。<a id="a-1m"></a>谓得大菩提二聚故。<a id="a-1n"></a>成生不退转者。<a id="a-1o"></a>是得丈夫果。<a id="a-1p"></a>丈夫所作故。<a id="a-1q"></a>离者。<a id="a-1r"></a>是得相离果。<a id="a-1s"></a>离彼障故。<a id="a-1t"></a>不离者。<a id="a-1u"></a>是得依果。<a id="a-1v"></a>一切生处不离彼障对治故。<a id="a-1w"></a>问有羞功用譬喻云何。<a id="a-1x"></a>偈曰。</p>
  <p id="a1y">有衣翻有垢　　凡夫无惭故</p>
  <p id="a1z">天衣更无垢　　菩萨有惭尔</p>
  <p id="a20">菩萨惭具足　　如空不可污</p>
  <p id="a21">欲胜诸菩萨　　亦以惭庄严</p>
  <p id="a22">譬如慈母爱　　惭护众生然</p>
  <p id="a23">观生及化生　　此事由惭起</p>
  <p id="a24">释曰。<a id="a-25"></a>此中第一偈显示惭如衣服。<a id="a-26"></a>何以故。<a id="a-27"></a>有惭者过垢不能污故。<a id="a-28"></a>第二偈上半显示惭如虚空。<a id="a-29"></a>何以故。<a id="a-2A"></a>有惭者虽值世间八法不被染故。<a id="a-2B"></a>第二偈下半显示惭如庄严。<a id="a-2C"></a>何以故。<a id="a-2D"></a>有惭者端正胜余菩萨故。<a id="a-2E"></a>第三偈显示惭如慈母。<a id="a-2F"></a>何以故有惭者拥护生死一切过失如象马军观生化生由此起故。<a id="a-2G"></a>衣服譬显惭能对治住诸烦恼。<a id="a-2H"></a>虚空譬显惭能对治染着八法。<a id="a-2I"></a>庄严譬显惭能随顺同行。<a id="a-2J"></a>慈母譬显惭能成熟众生。<a id="a-2K"></a>问菩萨行惭有何相。<a id="a-2L"></a>偈曰。</p>
  <p id="a2M">不忍及不行　　亦忍及亦行</p>
  <p id="a2N">当知此四种　　是说行惭相</p>
  <p id="a2O">释曰。<a id="a-2P"></a>此偈显示四种行惭相。<a id="a-2Q"></a>一不忍。<a id="a-2R"></a>二不行。<a id="a-2S"></a>三忍。<a id="a-2T"></a>四行。<a id="a-2U"></a>何以故。<a id="a-2V"></a>有惭者于一切过恶有前二相。<a id="a-2W"></a>不忍故。<a id="a-2X"></a>不行故。<a id="a-2Y"></a>于一切功德有后二相。<a id="a-2Z"></a>忍故。<a id="a-2a"></a>行故。<a id="a-2b"></a>问云何惭羞得无上。<a id="a-2c"></a>偈曰。</p>
  <p id="a2d">教习于惭羞　　亦起五自意</p>
  <p id="a2e">信法等别故　　无上如前知</p>
  <p id="a2f">释曰。<a id="a-2g"></a>如前知者于大乘经说。<a id="a-2h"></a>惭羞处生净信故。<a id="a-2i"></a>以九种深心修习故。<a id="a-2j"></a>依虚空等定修习故。<a id="a-2k"></a>由无分别智摄故。<a id="a-2l"></a>以一果入一切果故。<a id="a-2m"></a>已说菩萨有羞。<a id="a-2n"></a>次说菩萨无畏。<a id="a-2o"></a>偈曰。</p>
  <p id="a2p">诸菩萨无畏　　体相及差别</p>
  <p id="a2q">坚固与殊胜　　今当次第解</p>
  <p id="a2r">释曰。<a id="a-2s"></a>菩萨无畏有四义解释。<a id="a-2t"></a>一体相。<a id="a-2u"></a>二差别。<a id="a-2v"></a>三坚固。<a id="a-2w"></a>四殊胜。<a id="a-2x"></a>问体相云何。<a id="a-2y"></a>偈曰。</p>
  <p id="a2z">进定慧三起　　勇健勤猛作</p>
  <p id="a30">是说无畏相　　亦显于众名</p>
  <p id="a31">释曰。<a id="a-32"></a>精进禅定般若。<a id="a-33"></a>此三若起是无畏体相。<a id="a-34"></a>勇健勤猛。<a id="a-35"></a>此四显无畏众名。<a id="a-36"></a>问此三于何行中无畏。<a id="a-37"></a>偈曰。</p>
  <p id="a38">诸有所作中　　下动愚则畏</p>
  <p id="a39">离三三决定　　是名无畏安</p>
  <p id="a3A">释曰。<a id="a-3B"></a>菩萨于诸所作中其心若下若动若愚则生怖畏。<a id="a-3C"></a>何以故。<a id="a-3D"></a>下心者。<a id="a-3E"></a>于彼无勤修故。<a id="a-3F"></a>动心者。<a id="a-3G"></a>于彼心不住故。<a id="a-3H"></a>愚心者。<a id="a-3I"></a>于彼无方便故。<a id="a-3J"></a>彼三对治随其次第。<a id="a-3K"></a>即是精进禅定般若。<a id="a-3L"></a>是故精进等三。<a id="a-3M"></a>若得决定则名无畏。<a id="a-3N"></a>问云何决定。<a id="a-3O"></a>答此三对治任运现前。<a id="a-3P"></a>是名决定。<a id="a-3Q"></a>问已说体相。<a id="a-3R"></a>云何差别。<a id="a-3S"></a>偈曰。</p>
  <p id="a3T">自性及大愿　　不顾及不退</p>
  <p id="a3U">闻深亦能化　　置彼于佛身</p>
  <p id="a3V">亦行诸苦行　　不舍于生死</p>
  <p id="a3W">生死不能染　　此十是差别</p>
  <p id="a3X">释曰。<a id="a-3Y"></a>此二偈随其次第说无畏有十种差别。<a id="a-3Z"></a>一者自性。<a id="a-3a"></a>谓性成就得无畏故。<a id="a-3b"></a>二者大愿。<a id="a-3c"></a>谓发菩提心得无畏故。<a id="a-3d"></a>三者不顾。<a id="a-3e"></a>谓勤自利时不顾身命得无畏故。<a id="a-3f"></a>四者不退。<a id="a-3g"></a>谓勤利他时有违逆者得无畏故。<a id="a-3h"></a>五者闻深。<a id="a-3i"></a>谓听实义时得无畏故。<a id="a-3j"></a>六者能化。<a id="a-3k"></a>谓难化众生以通力化得无畏故。<a id="a-3l"></a>七者置彼于佛身。<a id="a-3m"></a>谓建立众生于大菩提得无畏故。<a id="a-3n"></a>八者亦行诸苦行。<a id="a-3o"></a>谓行种种难行苦行得无畏故。<a id="a-3p"></a>九者不舍生死。<a id="a-3q"></a>谓故意受生得无畏故。<a id="a-3r"></a>十者生死不能染。<a id="a-3s"></a>谓处染不染得无畏故。<a id="a-3t"></a>问已说差别。<a id="a-3u"></a>云何坚固。<a id="a-3v"></a>偈曰。</p>
  <p id="a3w">恶朋及重苦　　闻深不能退</p>
  <p id="a3x">譬如螽翅风　　不动须弥海</p>
  <p id="a3y">释曰。<a id="a-3z"></a>菩萨无畏于三缘得不动。<a id="a-40"></a>一遇恶朋。<a id="a-41"></a>二遭重苦。<a id="a-42"></a>三闻深法。<a id="a-43"></a>譬如螽蟴振羽不能荡海摇山。<a id="a-44"></a>彼之三缘不能动菩萨心亦复如是。<a id="a-45"></a>是故菩萨无畏得坚固。<a id="a-46"></a>问已说坚固。<a id="a-47"></a>云何殊胜。<a id="a-48"></a>偈曰。</p>
  <p id="a49">诸说无畏中　　菩萨无畏上</p>
  <p id="a4A">相异坚殊胜　　与彼不相似</p>
  <p id="a4B">释曰。<a id="a-4C"></a>由前三义胜故。<a id="a-4D"></a>菩萨无畏于诸说无畏中最为殊胜。<a id="a-4E"></a>已说菩萨无畏。<a id="a-4F"></a>次说菩萨不退。<a id="a-4G"></a>偈曰。</p>
  <p id="a4H">不退诸菩萨　　品类有三事</p>
  <p id="a4I">于闻进苦故　　惭勇为依止</p>
  <p id="a4J">欲乐大菩提　　是说不退性</p>
  <p id="a4K">未成成极成　　差别诸地显</p>
  <p id="a4L">释曰。<a id="a-4M"></a>此二偈显示不退品类依止自性差别。<a id="a-4N"></a>彼品类有三种。<a id="a-4O"></a>一闻法无厌不退。<a id="a-4P"></a>二恒大精进不退。<a id="a-4Q"></a>三生死苦恼不退。<a id="a-4R"></a>依止有二种。<a id="a-4S"></a>一惭二勇。<a id="a-4T"></a>有惭者不退退者可羞耻故。<a id="a-4U"></a>有勇者不退。<a id="a-4V"></a>退者非猛健故。<a id="a-4W"></a>自性谓欲乐大菩提。<a id="a-4X"></a>欲乐若回即得退故。<a id="a-4Y"></a>差别有三种。<a id="a-4Z"></a>一未成。<a id="a-4a"></a>谓信行地菩萨不退。<a id="a-4b"></a>二成。<a id="a-4c"></a>谓初地至七地菩萨不退。<a id="a-4d"></a>三极成。<a id="a-4e"></a>谓八地已上菩萨不退。<a id="a-4f"></a>已说菩萨不退。<a id="a-4g"></a>次说菩萨知法。<a id="a-4h"></a>偈曰。</p>
  <p id="a4i">知法知法业　　知相知无尽</p>
  <p id="a4j">得果及二门　　成生亦住法</p>
  <p id="a4k">释曰。<a id="a-4l"></a>知法者。<a id="a-4m"></a>谓知五明处。<a id="a-4n"></a>一内明。<a id="a-4o"></a>二因明。<a id="a-4p"></a>三声明。<a id="a-4q"></a>四医明。<a id="a-4r"></a>五巧明。<a id="a-4s"></a>知此五论是谓知法。<a id="a-4t"></a>知法业者。<a id="a-4u"></a>谓知自利利他。<a id="a-4v"></a>以此为业。<a id="a-4w"></a>知内论者。<a id="a-4x"></a>为自修及为他说。<a id="a-4y"></a>知因论者。<a id="a-4z"></a>为申己义及屈他义。<a id="a-50"></a>知声论者。<a id="a-51"></a>为自善音令他信受。<a id="a-52"></a>知医论者。<a id="a-53"></a>为除他疾。<a id="a-54"></a>知巧论者。<a id="a-55"></a>为令他解。<a id="a-56"></a>知论相者。<a id="a-57"></a>谓知此五论得有五因是菩萨知论相。<a id="a-58"></a>一闻得。<a id="a-59"></a>二持得。<a id="a-5A"></a>三诵得。<a id="a-5B"></a>四思得。<a id="a-5C"></a>五通得。<a id="a-5D"></a>菩萨先于论有闻。<a id="a-5E"></a>闻已受持。<a id="a-5F"></a>持已习诵。<a id="a-5G"></a>诵已正思。<a id="a-5H"></a>思已通达。<a id="a-5I"></a>通达者知此是功德此是过失此是善语此是恶语。<a id="a-5J"></a>知无尽者。<a id="a-5K"></a>谓如此知乃至无余涅槃亦无尽故。<a id="a-5L"></a>得果者。<a id="a-5M"></a>谓自知得一切种智故。<a id="a-5N"></a>二门者。<a id="a-5O"></a>一三昧门。<a id="a-5P"></a>二陀罗尼门。<a id="a-5Q"></a>知论菩萨以三昧门成熟众生。<a id="a-5R"></a>随彼化摄故。<a id="a-5S"></a>以陀罗尼门成熟佛法。<a id="a-5T"></a>随所得法皆能持故。<a id="a-5U"></a>已说菩萨知法。<a id="a-5V"></a>次说菩萨知世间。<a id="a-5W"></a>偈曰。</p>
  <p id="a5X">身知亦口知　　及以实谛知</p>
  <p id="a5Y">菩萨知世间　　最胜余无等</p>
  <p id="a5Z">释曰。<a id="a-5a"></a>菩萨有三种知世间。<a id="a-5b"></a>一身知世间。<a id="a-5c"></a>二口知世间。<a id="a-5d"></a>三谛知世间。<a id="a-5e"></a>问云何身知。<a id="a-5f"></a>云何口知。<a id="a-5g"></a>偈曰。</p>
  <p id="a5h">身知则舒颜　　口知则先语</p>
  <p id="a5i">为令成器故　　正法随修行</p>
  <p id="a5j">释曰。<a id="a-5k"></a>舒颜者。<a id="a-5l"></a>谓熙怡欢笑。<a id="a-5m"></a>此是身知世间。<a id="a-5n"></a>先语者。<a id="a-5o"></a>谓慰问赞美。<a id="a-5p"></a>此是口知世间。<a id="a-5q"></a>问此知何所为。<a id="a-5r"></a>答为令成器故。<a id="a-5s"></a>问令成何器。<a id="a-5t"></a>答正法随修行令成此器故。<a id="a-5u"></a>问云何谛知世间。<a id="a-5v"></a>偈曰。</p>
  <p id="a5w">二知知世生　　二知知世灭</p>
  <p id="a5x">为息复为得　　谛知勤修行</p>
  <p id="a5y">释曰。<a id="a-5z"></a>二知知世生者。<a id="a-60"></a>知苦集二谛则知世间常生。<a id="a-61"></a>由生及生方便故。<a id="a-62"></a>二知知世灭者。<a id="a-63"></a>知灭道二谛则知世间可灭。<a id="a-64"></a>由灭及灭方便故。<a id="a-65"></a>问知谛世间复何所为。<a id="a-66"></a>答为息复为得谛智勤修行。<a id="a-67"></a>息者苦集谛。<a id="a-68"></a>得者灭道谛。<a id="a-69"></a>诸菩萨为息苦集谛为得灭道谛故观诸谛修智具足。<a id="a-6A"></a>如是知世间。<a id="a-6B"></a>即是知世间业。<a id="a-6C"></a>已说菩萨知世间。<a id="a-6D"></a>次说菩萨修习四量。<a id="a-6E"></a>偈曰。</p>
  <p id="a6F">能诠及义意　　了义亦无言</p>
  <p id="a6G">当知此四种　　是说四量相</p>
  <p id="a6H">释曰。<a id="a-6I"></a>能诠者。<a id="a-6J"></a>如来所说十二部经。<a id="a-6K"></a>此法为量。<a id="a-6L"></a>非人为量。<a id="a-6M"></a>义意者。<a id="a-6N"></a>谓文中所以。<a id="a-6O"></a>此义为量。<a id="a-6P"></a>非语为量。<a id="a-6Q"></a>了义者。<a id="a-6R"></a>谓世间可信及佛所印可。<a id="a-6S"></a>此了义为量。<a id="a-6T"></a>非不了义为量。<a id="a-6U"></a>无言者。<a id="a-6V"></a>谓出世证智。<a id="a-6W"></a>此智为量。<a id="a-6X"></a>非识为量。<a id="a-6Y"></a>问世尊何故说此四量。<a id="a-6Z"></a>偈曰。</p>
  <p id="a6a">谤法及非义　　邪思与可言</p>
  <p id="a6b">遮此四事故　　次第说四量</p>
  <p id="a6c">释曰。<a id="a-6d"></a>说能诠法为量遮谤说人说。<a id="a-6e"></a>义意为量遮非义文句说。<a id="a-6f"></a>了义为量遮邪思倒解说。<a id="a-6g"></a>智为量遮可言智。<a id="a-6h"></a>问依此四量有何功德。<a id="a-6i"></a>偈曰。</p>
  <p id="a6j">信心及内思　　正闻与证智</p>
  <p id="a6k">菩萨不可坏　　依量功德尔</p>
  <p id="a6l">释曰。<a id="a-6m"></a>依第一量则信心不可坏。<a id="a-6n"></a>依第二量则正思不可坏。<a id="a-6o"></a>依第三量则正闻不可坏。<a id="a-6p"></a>依第四量则世智不可坏。<a id="a-6q"></a>已说菩萨修习四量。<a id="a-6r"></a>次说菩萨四无碍解。<a id="a-6s"></a>偈曰。</p>
  <p id="a6t">于门相言智　　通达无比伦</p>
  <p id="a6u">此即是菩萨　　四种无碍解</p>
  <p id="a6v">释曰。<a id="a-6w"></a>第一者谓知门智。<a id="a-6x"></a>能知义中所有名门差别故。<a id="a-6y"></a>第二者谓知相智。<a id="a-6z"></a>能知此义属此名故。<a id="a-70"></a>第三者谓知言智。<a id="a-71"></a>能知异土言音故。<a id="a-72"></a>第四者谓知智智。<a id="a-73"></a>能知自能说法故。<a id="a-74"></a>知此四种是无碍解。<a id="a-75"></a>偈曰。</p>
  <p id="a76">能说及所说　　说具合三事</p>
  <p id="a77">四二复二种　　次第三事因</p>
  <p id="a78">释曰。<a id="a-79"></a>能说所说说具。<a id="a-7A"></a>此三事各有因缘。<a id="a-7B"></a>能说有四因缘。<a id="a-7C"></a>一教授智。<a id="a-7D"></a>二成熟智。<a id="a-7E"></a>三聚满智。<a id="a-7F"></a>四令觉智。<a id="a-7G"></a>所说有二因缘。<a id="a-7H"></a>一法二义。<a id="a-7I"></a>四智于此二有用故。<a id="a-7J"></a>说具有二因缘。<a id="a-7K"></a>一言二智。<a id="a-7L"></a>由此二得成说故。<a id="a-7M"></a>偈曰。</p>
  <p id="a7N">举法及释法　　令解与避难</p>
  <p id="a7O">建立四无碍　　以是义应知</p>
  <p id="a7P">释曰。<a id="a-7Q"></a>举法者以门故。<a id="a-7R"></a>释法者以相故。<a id="a-7S"></a>令解者以言故。<a id="a-7T"></a>避难者以智故。<a id="a-7U"></a>应知此中以所说法及义以说具言及智。<a id="a-7V"></a>次第建立四无碍解。<a id="a-7W"></a>问云何名无碍解。<a id="a-7X"></a>无碍解有何业。<a id="a-7Y"></a>偈曰。</p>
  <p id="a7Z">内证及外觉　　故称无碍解</p>
  <p id="a7a">能断一切疑　　此即是彼业</p>
  <p id="a7b">释曰。<a id="a-7c"></a>此偈上半立名。<a id="a-7d"></a>下半显业。<a id="a-7e"></a>名者。<a id="a-7f"></a>由诸菩萨初以出世间智内证诸法得平等如解。<a id="a-7g"></a>后以后得世智外觉诸法法门差别。<a id="a-7h"></a>由此道理故名无碍解。<a id="a-7i"></a>业者。<a id="a-7j"></a>复由此解能断一切众生一切疑网。<a id="a-7k"></a>此名为业。<a id="a-7l"></a>已说菩萨四无碍解。<a id="a-7m"></a>次说菩萨二聚功德。<a id="a-7n"></a>偈曰。</p>
  <p id="a7o">福智为二聚　　胜报亦不污</p>
  <p id="a7p">一切诸菩萨　　胜相皆如此</p>
  <p id="a7q">释曰。<a id="a-7r"></a>福智为二聚者。<a id="a-7s"></a>二聚谓福聚及智聚。<a id="a-7t"></a>胜报亦不污者。<a id="a-7u"></a>诸菩萨由福聚故。<a id="a-7v"></a>于生死中作胜报成就因。<a id="a-7w"></a>由智聚故。<a id="a-7x"></a>于彼胜报作不染污因。<a id="a-7y"></a>是故菩萨胜相无等。<a id="a-7z"></a>问二聚摄六度云何偈曰。</p>
  <p id="a80">初二为福体　　第六即是智</p>
  <p id="a81">余三二聚因　　五亦成智聚</p>
  <p id="a82">释曰。<a id="a-83"></a>初二为福体者。<a id="a-84"></a>应知施戒二波罗蜜为福聚体。<a id="a-85"></a>第六即是智者。<a id="a-86"></a>应知般若波罗蜜即为智聚体。<a id="a-87"></a>余三二聚因者。<a id="a-88"></a>应知忍辱精进禅定三波罗蜜。<a id="a-89"></a>通为二聚因。<a id="a-8A"></a>由俱作故。<a id="a-8B"></a>五亦成智聚者。<a id="a-8C"></a>复由般若能回向故。<a id="a-8D"></a>一切诸波罗蜜皆成智聚。<a id="a-8E"></a>问云何名聚。<a id="a-8F"></a>云何聚业。<a id="a-8G"></a>偈曰。</p>
  <p id="a8H">正修及数修　　资善名为聚</p>
  <p id="a8I">自利与他利　　成就则名业</p>
  <p id="a8J">释曰。<a id="a-8K"></a>此偈上半释名。<a id="a-8L"></a>下半显业。<a id="a-8M"></a>名者。<a id="a-8N"></a>三婆罗名为聚。<a id="a-8O"></a>三者正修义。<a id="a-8P"></a>婆罗者数修义。<a id="a-8Q"></a>由正修及数修善法则得资长。<a id="a-8R"></a>由资长故名聚。<a id="a-8S"></a>业者。<a id="a-8T"></a>由此聚故则能成就自他二利。<a id="a-8U"></a>是名为业。<a id="a-8V"></a>问二聚种差别云何。<a id="a-8W"></a>偈曰。</p>
  <p id="a8X">入地入无相　　及入无功用</p>
  <p id="a8Y">受职并究竟　　二聚次第因</p>
  <p id="a8Z">释曰。<a id="a-8a"></a>此中种差别者。<a id="a-8b"></a>彼信行地聚为入地因。<a id="a-8c"></a>六地中聚为入无相因。<a id="a-8d"></a>无相者。<a id="a-8e"></a>第七地所摄聚。<a id="a-8f"></a>彼相不起故。<a id="a-8g"></a>第七地聚为入无功用因。<a id="a-8h"></a>第八第九地聚为入受职因。<a id="a-8i"></a>第十地聚为入究竟因。<a id="a-8j"></a>究竟者佛地所摄故。<a id="a-8k"></a>已说菩萨二聚功德。<a id="a-8l"></a>次说菩萨修习四念处。<a id="a-8m"></a>偈曰。</p>
  <p id="a8n">依止及对治　　入谛与缘缘</p>
  <p id="a8o">作意并至得　　随顺亦随转</p>
  <p id="a8p">觉境及受生　　限极将最上</p>
  <p id="a8q">长时与后证　　胜修十四种</p>
  <p id="a8r">释曰。<a id="a-8s"></a>此二偈明菩萨四念处有十四种胜修。<a id="a-8t"></a>一依止胜修。<a id="a-8u"></a>二对治胜修。<a id="a-8v"></a>三入谛胜修。<a id="a-8w"></a>四缘缘胜修。<a id="a-8x"></a>五作意胜修。<a id="a-8y"></a>六至得胜修。<a id="a-8z"></a>七随顺胜修。<a id="a-90"></a>八随转胜修。<a id="a-91"></a>九觉境胜修。<a id="a-92"></a>十受生胜修。<a id="a-93"></a>十一限极胜修。<a id="a-94"></a>十二最上胜修。<a id="a-95"></a>十三长时胜修。<a id="a-96"></a>十四后证胜修。<a id="a-97"></a>依止胜修者。<a id="a-98"></a>谓依大乘经起闻思修慧为自体故。<a id="a-99"></a>对治胜修者。<a id="a-9A"></a>谓能对治不净苦无常无我法想四倒。<a id="a-9B"></a>由入身等法无我故。<a id="a-9C"></a>入谛胜修者。<a id="a-9D"></a>谓如其次第次第入苦集灭道谛故。<a id="a-9E"></a>自入他入。<a id="a-9F"></a>如中边分别论说。<a id="a-9G"></a>缘缘胜修者。<a id="a-9H"></a>谓缘一切众生身等为境界故。<a id="a-9I"></a>作意胜修者。<a id="a-9J"></a>谓身等不可得故。<a id="a-9K"></a>至得胜修者。<a id="a-9L"></a>谓身等不离不合故。<a id="a-9M"></a>随顺胜修者。<a id="a-9N"></a>谓得诸障对治能对治彼障故。<a id="a-9O"></a>随转胜修者。<a id="a-9P"></a>谓凡夫二乘所修念处亦摄随转为教授故。<a id="a-9Q"></a>觉境胜修者。<a id="a-9R"></a>谓知身如幻色相似故。<a id="a-9S"></a>知受如梦皆邪觉故。<a id="a-9T"></a>知心如空自性净故。<a id="a-9U"></a>知法如客。<a id="a-9V"></a>客谓缠垢。<a id="a-9W"></a>譬如虚空有烟云尘雾故。<a id="a-9X"></a>受生胜修者。<a id="a-9Y"></a>谓故意受生成就转轮王等最胜。<a id="a-9Z"></a>身受心法亦不染故。<a id="a-9a"></a>限极胜修者。<a id="a-9b"></a>谓修下品念处亦过余人修最上品。<a id="a-9c"></a>自性利故。<a id="a-9d"></a>最上胜修者。<a id="a-9e"></a>谓能不作功用总别修习四念处故。<a id="a-9f"></a>长时胜修者。<a id="a-9g"></a>谓修至无余涅槃亦无尽故。<a id="a-9h"></a>后证胜修者。<a id="a-9i"></a>谓十地及佛地中皆可得故。<a id="a-9j"></a>已说菩萨修习四念处。<a id="a-9k"></a>次说菩萨修习四正勤。<a id="a-9l"></a>偈曰。</p>
  <p id="a9m">三舍及入地　　住寂与得记</p>
  <p id="a9n">成生亦受职　　净土并圆满</p>
  <p id="a9o">释曰。<a id="a-9p"></a>菩萨为对治四念处障故修习四正勤。<a id="a-9q"></a>若广说此对治则有十种差别。<a id="a-9r"></a>由对治十行障故。<a id="a-9s"></a>十行者。<a id="a-9t"></a>一舍着行。<a id="a-9u"></a>谓受有中胜报而不染着。<a id="a-9v"></a>二舍盖行。<a id="a-9w"></a>谓离一切障盖。<a id="a-9x"></a>三舍下行。<a id="a-9y"></a>谓离二乘作意。<a id="a-9z"></a>四入地行。<a id="a-A0"></a>谓入初六地。<a id="a-A1"></a>五住寂行。<a id="a-A2"></a>谓入第七地。<a id="a-A3"></a>六得记行。<a id="a-A4"></a>谓入第八地。<a id="a-A5"></a>七成生行。<a id="a-A6"></a>谓入第九地。<a id="a-A7"></a>八受职行。<a id="a-A8"></a>谓入第十地。<a id="a-A9"></a>九净土行。<a id="a-AA"></a>谓第八第九第十三地。<a id="a-AB"></a>十圆满行。<a id="a-AC"></a>谓入佛地。<a id="a-AD"></a>菩萨为对治此十行障故修习四正勤。<a id="a-AE"></a>是为广说差别。<a id="a-AF"></a>问此十差别修义云何。<a id="a-AG"></a>偈曰。</p>
  <p id="aAH">依止于欲故　　起勤起精进</p>
  <p id="aAI">摄心与正持　　十治修如是</p>
  <p id="aAJ">释曰。<a id="a-AK"></a>修义者。<a id="a-AL"></a>谓依欲起勤。<a id="a-AM"></a>依勤起精进摄心正持。<a id="a-AN"></a>是名修义。<a id="a-AO"></a>此中有平等修。<a id="a-AP"></a>有有相修。<a id="a-AQ"></a>有精进修。<a id="a-AR"></a>平等修者。<a id="a-AS"></a>由正勤能令止观平等故。<a id="a-AT"></a>有相修者。<a id="a-AU"></a>由止举舍三相合修故。<a id="a-AV"></a>精进修者。<a id="a-AW"></a>为断止观中没掉二障起精进故。<a id="a-AX"></a>问云何起精进。<a id="a-AY"></a>答谓摄心及正持。<a id="a-AZ"></a>摄心者。<a id="a-Aa"></a>谓奢摩他。<a id="a-Ab"></a>正持者。<a id="a-Ac"></a>若心平等则如是住如是正持。<a id="a-Ad"></a>以此三修修前十行。<a id="a-Ae"></a>是名修正勤。<a id="a-Af"></a>已说菩萨修习四正勤。<a id="a-Ag"></a>次说菩萨修习四神足。<a id="a-Ah"></a>偈曰。</p>
  <p id="aAi">分别四神足　　略以三事解</p>
  <p id="aAj">依止及方便　　亦成就应知</p>
  <p id="aAk">释曰。<a id="a-Al"></a>此中略以三事分别四神足。<a id="a-Am"></a>一依止。<a id="a-An"></a>二方便。<a id="a-Ao"></a>三成就。<a id="a-Ap"></a>问云何依止。<a id="a-Aq"></a>偈曰。</p>
  <p id="aAr">禅定所依止　　差别有四足</p>
  <p id="aAs">一欲二精进　　三心四思惟</p>
  <p id="aAt">释曰。<a id="a-Au"></a>应知禅波罗蜜所依止有此四足差别。<a id="a-Av"></a>问云何方便。<a id="a-Aw"></a>偈曰。</p>
  <p id="aAx">起作及随摄　　系缚并对治</p>
  <p id="aAy">随次八断行　　三一二二成</p>
  <p id="aAz">释曰。<a id="a-B0"></a>起作及随摄系缚并对治者。<a id="a-B1"></a>方便亦有四种。<a id="a-B2"></a>一起作方便。<a id="a-B3"></a>二随摄方便。<a id="a-B4"></a>三系缚方便。<a id="a-B5"></a>四对治方便。<a id="a-B6"></a>问此四种方便。<a id="a-B7"></a>各以何等行成。<a id="a-B8"></a>答随次八断行三一二二成。<a id="a-B9"></a>八断行者。<a id="a-BA"></a>一信二欲三勤四猗五念六智七思八舍。<a id="a-BB"></a>此中随其次第以信欲勤三行成立起作方便。<a id="a-BC"></a>由信起欲。<a id="a-BD"></a>由欲起勤。<a id="a-BE"></a>如是次第故。<a id="a-BF"></a>以猗一行成立随摄方便。<a id="a-BG"></a>由猗息已定得生故。<a id="a-BH"></a>以念智二行成立系缚方便。<a id="a-BI"></a>由正念故心于定中不离所缘。<a id="a-BJ"></a>由正智故心离所缘觉已随摄。<a id="a-BK"></a>以思舍二行成立对治方便。<a id="a-BL"></a>由思故对治没缠。<a id="a-BM"></a>由舍故对治掉缠。<a id="a-BN"></a>此二是诸烦恼对治故。<a id="a-BO"></a>问云何成就。<a id="a-BP"></a>偈曰。</p>
  <p id="aBQ">能见及能授　　游戏亦游愿</p>
  <p id="aBR">自在并得法　　成就此六种</p>
  <p id="aBS">释曰。<a id="a-BT"></a>六成就者。<a id="a-BU"></a>一能见成就。<a id="a-BV"></a>二能授成就。<a id="a-BW"></a>三游戏成就。<a id="a-BX"></a>四游愿成就。<a id="a-BY"></a>五自在成就。<a id="a-BZ"></a>六得法成就。<a id="a-Ba"></a>能见成就者。<a id="a-Bb"></a>谓五眼。<a id="a-Bc"></a>肉眼天眼慧眼法眼佛眼此成就故。<a id="a-Bd"></a>能授成就者。<a id="a-Be"></a>谓六通。<a id="a-Bf"></a>依此能教授故。<a id="a-Bg"></a>如其次第。<a id="a-Bh"></a>身通往彼所。<a id="a-Bi"></a>天耳通闻其音而为说法。<a id="a-Bj"></a>他心通知障有无为之除断。<a id="a-Bk"></a>宿住通知过去行借力令知使其生信。<a id="a-Bl"></a>天眼通知死此生彼令其生厌。<a id="a-Bm"></a>漏尽通为之说法令得解脱。<a id="a-Bn"></a>游戏成就者。<a id="a-Bo"></a>此有多种。<a id="a-Bp"></a>谓变化等诸定。<a id="a-Bq"></a>游愿成就者。<a id="a-Br"></a>谓入愿力游诸愿果。<a id="a-Bs"></a>谓放光发声等。<a id="a-Bt"></a>此不可数。<a id="a-Bu"></a>广如十地经说。<a id="a-Bv"></a>自在成就者。<a id="a-Bw"></a>谓十自在。<a id="a-Bx"></a>亦如十地经说。<a id="a-By"></a>得法成就者。<a id="a-Bz"></a>谓得力无所畏及不共法。<a id="a-C0"></a>已说菩萨修习四神足。<a id="a-C1"></a>次说菩萨修习五根。<a id="a-C2"></a>偈曰。</p>
  <p id="aC3">觉行闻止观　　信等根所缘</p>
  <p id="aC4">增上是根义　　成就利益故</p>
  <p id="aC5">释曰。<a id="a-C6"></a>信根以菩提为所缘。<a id="a-C7"></a>进根以菩萨行为所缘。<a id="a-C8"></a>念根以闻大乘法为所缘。<a id="a-C9"></a>定根以奢摩他为所缘。<a id="a-CA"></a>慧根以如实智为所缘。<a id="a-CB"></a>问云何是根义。<a id="a-CC"></a>答此信等于所缘增上。<a id="a-CD"></a>故名为根。<a id="a-CE"></a>能成就利益故。<a id="a-CF"></a>已说菩萨修习五根。<a id="a-CG"></a>次说菩萨修习五力。<a id="a-CH"></a>偈曰。</p>
  <p id="aCI">应知信等根　　垂入于初地</p>
  <p id="aCJ">如前五根障　　能羸故名力</p>
  <p id="aCK">释曰。<a id="a-CL"></a>此中五根临入初地时。<a id="a-CM"></a>能令不信懈怠失念乱心无知羸劣。<a id="a-CN"></a>故名为力。<a id="a-CO"></a>已说菩萨修习五力。<a id="a-CP"></a>次说菩萨修习七觉分。<a id="a-CQ"></a>偈曰。</p>
  <p id="aCR">菩萨入初地　　建立于觉分</p>
  <p id="aCS">诸法及众生　　于此得平等</p>
  <p id="aCT">释曰。<a id="a-CU"></a>诸菩萨入初地时。<a id="a-CV"></a>觉彼法故建立觉分。<a id="a-CW"></a>问云何觉。<a id="a-CX"></a>答于一切法及自他身得平等解。<a id="a-CY"></a>如此名觉。<a id="a-CZ"></a>如其次第。<a id="a-Ca"></a>法无我及人无我故。<a id="a-Cb"></a>偈曰。</p>
  <p id="aCc">譬如轮王行　　七宝为先导</p>
  <p id="aCd">菩萨趣正觉　　七分常圆满</p>
  <p id="aCe">释曰。<a id="a-Cf"></a>此明诸菩萨七觉分与转轮圣王七宝相似。<a id="a-Cg"></a>问何分与何宝相似。<a id="a-Ch"></a>偈曰。</p>
  <p id="aCi">念伏于诸境　　择法破分别</p>
  <p id="aCj">进速无余觉　　明增喜遍身</p>
  <p id="aCk">障尽猗而乐　　诸作从定生</p>
  <p id="aCl">随时所欲住　　弃取皆由舍</p>
  <p id="aCm">释曰。<a id="a-Cn"></a>第一念觉分与轮宝相似。<a id="a-Co"></a>未降国土轮能降故。<a id="a-Cp"></a>未伏境界念能伏故。<a id="a-Cq"></a>第二择法觉分与象宝相似。<a id="a-Cr"></a>诸国勍敌象能摧故。<a id="a-Cs"></a>分别胜怨择能破故。<a id="a-Ct"></a>第三精进觉分与马宝相似。<a id="a-Cu"></a>大地阔边马速穷故。<a id="a-Cv"></a>真如极际进速觉故。<a id="a-Cw"></a>第四喜觉分与珠宝相似。<a id="a-Cx"></a>珠光烛幽王欢极故。<a id="a-Cy"></a>法明破暗心喜满故。<a id="a-Cz"></a>第五猗觉分与女宝相似。<a id="a-D0"></a>王受快乐女摩触故。<a id="a-D1"></a>智脱障恼猗息恶故。<a id="a-D2"></a>第六定觉分与藏臣宝相似。<a id="a-D3"></a>王有所须从臣出故。<a id="a-D4"></a>智有所用从定生故。<a id="a-D5"></a>第七舍觉分与兵宝相似。<a id="a-D6"></a>主兵阅众弃弱取强随转轮圣王所住不疲倦故。<a id="a-D7"></a>菩萨修行弃恶取善随无分别智所住无功用故。<a id="a-D8"></a>成立七觉分与七宝相似。<a id="a-D9"></a>其义如此。<a id="a-DA"></a>偈曰。</p>
  <p id="aDB">依止及自性　　出离与功德</p>
  <p id="aDC">第五说不染　　此分有三种</p>
  <p id="aDD">释曰。<a id="a-DE"></a>七觉分如其次第。<a id="a-DF"></a>念是依止分。<a id="a-DG"></a>一切菩提分依此而行故。<a id="a-DH"></a>择是自性分。<a id="a-DI"></a>一切菩提以此为自体故。<a id="a-DJ"></a>进是出离分。<a id="a-DK"></a>以此能令菩萨至究竟故。<a id="a-DL"></a>喜是功德分。<a id="a-DM"></a>以此能令心乐满故。<a id="a-DN"></a>猗定舍三是不染分。<a id="a-DO"></a>猗是不染因故。<a id="a-DP"></a>定是不染依止故。<a id="a-DQ"></a>舍是不染自性故。<a id="a-DR"></a>已说菩萨修习七觉分。<a id="a-DS"></a>次说菩萨修习八正道分。<a id="a-DT"></a>偈曰。</p>
  <p id="aDU">一转如前觉　　立分二亦然</p>
  <p id="aDV">次三三业净　　后三三障断</p>
  <p id="aDW">释曰。<a id="a-DX"></a>一转如前觉者。<a id="a-DY"></a>第一分。<a id="a-DZ"></a>如前位中如实觉后时随转。<a id="a-Da"></a>说名正见。<a id="a-Db"></a>立分二亦然者。<a id="a-Dc"></a>第二分。<a id="a-Dd"></a>如前位中自所立分而解。<a id="a-De"></a>入佛经中如佛所立为他分别。<a id="a-Df"></a>名正思惟。<a id="a-Dg"></a>次三三业净者。<a id="a-Dh"></a>次三谓正语正业正命。<a id="a-Di"></a>三业谓语业身业俱业。<a id="a-Dj"></a>如其次第。<a id="a-Dk"></a>以次三正摄此三业故。<a id="a-Dl"></a>后三三障断者。<a id="a-Dm"></a>后三谓正勤正念正定。<a id="a-Dn"></a>三障谓智障定障自在障。<a id="a-Do"></a>如其次第。<a id="a-Dp"></a>以后三正治此三障。<a id="a-Dq"></a>由修正勤长时不退屈故智障断。<a id="a-Dr"></a>由修正念掉没无体故定障断。<a id="a-Ds"></a>由修正定胜德成就故自在障断。<a id="a-Dt"></a>如是建立八正道分应知。</p>
 </body>
</html>