<!doctype html>
<html id="z3IBVTmz5" data-ver="945">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘庄严经论卷第八</h1>
  <h2 id="a2">度摄品第十七之二</h2>
  <p id="a3">释曰。<a id="a-4"></a>已说修习六波罗蜜。<a id="a-5"></a>次说六波罗蜜差别。<a id="a-6"></a>六波罗蜜差别各有六义。<a id="a-7"></a>一者自性。<a id="a-8"></a>二者因。<a id="a-9"></a>三者果。<a id="a-A"></a>四者业。<a id="a-B"></a>五者相应。<a id="a-C"></a>六者品类。<a id="a-D"></a>偈曰。</p>
  <p id="aE">施彼及共思　　二成亦二摄</p>
  <p id="aF">具住不悭故　　法财无畏三</p>
  <p id="aG">释曰。<a id="a-H"></a>此偈明檀波罗蜜六义。<a id="a-I"></a>施彼者是施自性。<a id="a-J"></a>由以己物施诸受者故。<a id="a-K"></a>共思者是施因。<a id="a-L"></a>由无贪善根与思俱生故。<a id="a-M"></a>二成者是施果。<a id="a-N"></a>由财成就及身成就故。<a id="a-O"></a>言身成就者。<a id="a-P"></a>具摄命等五事。<a id="a-Q"></a>如五事经中说。<a id="a-R"></a>施食得五事。<a id="a-S"></a>一者得命。<a id="a-T"></a>二者得色。<a id="a-U"></a>三者得力。<a id="a-V"></a>四者得乐五者得辩。<a id="a-W"></a>二摄者是施业。<a id="a-X"></a>由自他二摄满足及大菩提满足故。<a id="a-Y"></a>具住不悭故者。<a id="a-Z"></a>是施相应。<a id="a-a"></a>由具足住不悭人心中故。<a id="a-b"></a>法财无畏三者。<a id="a-c"></a>是施品类。<a id="a-d"></a>品类有三。<a id="a-e"></a>一者法施。<a id="a-f"></a>二者财施。<a id="a-g"></a>三者无畏施故。<a id="a-h"></a>如是六义。<a id="a-i"></a>智者应知应习。<a id="a-j"></a>偈曰。</p>
  <p id="ak">六支灭有边　　善道及持等</p>
  <p id="al">福聚具足故　　二得为二种</p>
  <p id="am">释曰。<a id="a-n"></a>此偈明尸波罗蜜六义。<a id="a-o"></a>六支者是戒自性。<a id="a-p"></a>由住具戒乃至受学诸学足故。<a id="a-q"></a>灭有边者是戒因。<a id="a-r"></a>灭是涅槃。<a id="a-s"></a>为求涅槃度诸有边受行戒故。<a id="a-t"></a>善道者是戒果。<a id="a-u"></a>善道及不悔等次第五心住因戒得故。<a id="a-v"></a>持等者是戒业。<a id="a-w"></a>戒有三能。<a id="a-x"></a>一者能持。<a id="a-y"></a>由能任持一切功德如大地故。<a id="a-z"></a>二者能静。<a id="a-10"></a>由能止息一切烦恼火热故。<a id="a-11"></a>三者无畏。<a id="a-12"></a>由能不起一切怖憎等诸罪缘起岂畏起诸罪故。<a id="a-13"></a>福聚具足故者。<a id="a-14"></a>是戒相应。<a id="a-15"></a>由一切时身口意业皆行善行故。<a id="a-16"></a>二得为二种者。<a id="a-17"></a>是戒品类。<a id="a-18"></a>二得谓受得及法得。<a id="a-19"></a>受得者。<a id="a-1A"></a>摄波罗提木叉护。<a id="a-1B"></a>法得者。<a id="a-1C"></a>摄禅护及无流护故。<a id="a-1D"></a>偈曰。</p>
  <p id="a1E">不报耐智性　　大悲及法依</p>
  <p id="a1F">五德并二利　　具胜彼三种</p>
  <p id="a1G">释曰。<a id="a-1H"></a>此偈明羼提波罗蜜六义。<a id="a-1I"></a>不报耐智性者。<a id="a-1J"></a>是忍自性。<a id="a-1K"></a>一不报。<a id="a-1L"></a>二耐。<a id="a-1M"></a>三智。<a id="a-1N"></a>此三次第是三忍自性。<a id="a-1O"></a>不报者是他毁忍自性。<a id="a-1P"></a>耐者是安苦忍自性。<a id="a-1Q"></a>智者是观法忍自性。<a id="a-1R"></a>大悲及法依者是忍因。<a id="a-1S"></a>一大悲为因。<a id="a-1T"></a>二法依为因。<a id="a-1U"></a>法依者。<a id="a-1V"></a>谓受戒及多闻故。<a id="a-1W"></a>五德者是忍果。<a id="a-1X"></a>如经中说。<a id="a-1Y"></a>忍得五种果。<a id="a-1Z"></a>一得少憎愱。<a id="a-1a"></a>二得不坏他意。<a id="a-1b"></a>三得喜乐。<a id="a-1c"></a>四得临终不悔。<a id="a-1d"></a>五得身坏生天。<a id="a-1e"></a>二利者是忍业。<a id="a-1f"></a>由三忍故能作自利利他二种业。<a id="a-1g"></a>如经偈说。<a id="a-1h"></a>作彼二义。<a id="a-1i"></a>自利利他。<a id="a-1j"></a>若知他嗔。<a id="a-1k"></a>于彼自息。<a id="a-1l"></a>具胜者。<a id="a-1m"></a>是忍相应忍难行故名最胜。<a id="a-1n"></a>具足最胜名相应。<a id="a-1o"></a>如经中说。<a id="a-1p"></a>忍最上难行故。<a id="a-1q"></a>彼三种者。<a id="a-1r"></a>是忍品类。<a id="a-1s"></a>彼人有三品。<a id="a-1t"></a>一他毁忍。<a id="a-1u"></a>二安苦忍。<a id="a-1v"></a>三观法忍故。<a id="a-1w"></a>偈曰。</p>
  <p id="a1x">于善于正勇　　有信有欲故</p>
  <p id="a1y">念增及对治　　具德彼七种</p>
  <p id="a1z">释曰。<a id="a-20"></a>此偈明毗梨耶波罗蜜六义。<a id="a-21"></a>于善于正勇者。<a id="a-22"></a>是精进自性。<a id="a-23"></a>遮余业中勇猛故言善。<a id="a-24"></a>除外道解脱中勇猛故言正。<a id="a-25"></a>有信有欲故者。<a id="a-26"></a>是精进因。<a id="a-27"></a>由信及求精进得起故。<a id="a-28"></a>念增者。<a id="a-29"></a>是精进果。<a id="a-2A"></a>念定等功德复由精进起故。<a id="a-2B"></a>对治者。<a id="a-2C"></a>是精进业。<a id="a-2D"></a>如经中说。<a id="a-2E"></a>起精进者能得乐住。<a id="a-2F"></a>不杂诸恶不善法故。<a id="a-2G"></a>具德者。<a id="a-2H"></a>是精进相应。<a id="a-2I"></a>由具无贪等功德故。<a id="a-2J"></a>彼七种者。<a id="a-2K"></a>是精进品类。<a id="a-2L"></a>彼人有七品精进。<a id="a-2M"></a>一学戒精进。<a id="a-2N"></a>二学定精进。<a id="a-2O"></a>三学慧精进四身精进。<a id="a-2P"></a>五心精进。<a id="a-2Q"></a>六无间精进。<a id="a-2R"></a>七尊重精进。<a id="a-2S"></a>偈曰。</p>
  <p id="a2T">心住及念进　　乐生亦通住</p>
  <p id="a2U">诸法之上首　　彼种三复三</p>
  <p id="a2V">释曰。<a id="a-2W"></a>此偈明禅波罗蜜六义。<a id="a-2X"></a>心住者。<a id="a-2Y"></a>是定自性。<a id="a-2Z"></a>由心住内故。<a id="a-2a"></a>念进者。<a id="a-2b"></a>是定因。<a id="a-2c"></a>有念故于缘不忘。<a id="a-2d"></a>依进故禅定得起。<a id="a-2e"></a>乐生者是定果。<a id="a-2f"></a>离退方便离果不虚故。<a id="a-2g"></a>通住者。<a id="a-2h"></a>是定业。<a id="a-2i"></a>通谓五通。<a id="a-2j"></a>住谓三住。<a id="a-2k"></a>圣住天住梵住。<a id="a-2l"></a>禅定能令五通及三住皆得自在住故。<a id="a-2m"></a>诸法之上首者。<a id="a-2n"></a>是定相应。<a id="a-2o"></a>如经中说。<a id="a-2p"></a>三摩提者诸法上首故。<a id="a-2q"></a>彼种三复三者。<a id="a-2r"></a>是定品类。<a id="a-2s"></a>彼人有二种三品。<a id="a-2t"></a>一者有觉有观无觉有观无觉无观三品故。<a id="a-2u"></a>二者喜俱乐俱舍俱三品故。<a id="a-2v"></a>偈曰。</p>
  <p id="a2w">正择与定持　　善脱及命说</p>
  <p id="a2x">诸法之上首　　彼亦有三种</p>
  <p id="a2y">释曰。<a id="a-2z"></a>此偈明般若波罗蜜六义。<a id="a-30"></a>正择者。<a id="a-31"></a>是慧自性。<a id="a-32"></a>由离邪业及世间所识业。<a id="a-33"></a>正择出世间法故。<a id="a-34"></a>定持者。<a id="a-35"></a>是慧因。<a id="a-36"></a>由定持慧如实解法故。<a id="a-37"></a>善脱者。<a id="a-38"></a>是慧果。<a id="a-39"></a>谓于染污得善解脱。<a id="a-3A"></a>何以故。<a id="a-3B"></a>由世间出世间大出世间正择故。<a id="a-3C"></a>命说者。<a id="a-3D"></a>是慧业。<a id="a-3E"></a>由慧命及善说慧命者以彼无上正择为命故。<a id="a-3F"></a>善说者。<a id="a-3G"></a>正说正法故。<a id="a-3H"></a>诸法之上首者是慧相应。<a id="a-3I"></a>如经中说。<a id="a-3J"></a>般若者一切法中上故。<a id="a-3K"></a>彼亦有三种者。<a id="a-3L"></a>是慧品类。<a id="a-3M"></a>彼人有世间出世间大出世间三品正择故。<a id="a-3N"></a>已说六波罗蜜差别。<a id="a-3O"></a>次说六波罗蜜摄行。<a id="a-3P"></a>偈曰。</p>
  <p id="a3Q">一切白净法　　应知乱定俱</p>
  <p id="a3R">六度总三双　　是类皆悉摄</p>
  <p id="a3S">释曰。<a id="a-3T"></a>一切白净法者。<a id="a-3U"></a>谓檀等诸行法。<a id="a-3V"></a>应知彼行法总摄有三种。<a id="a-3W"></a>一者乱。<a id="a-3X"></a>二者定。<a id="a-3Y"></a>三者俱。<a id="a-3Z"></a>彼乱者以前二波罗蜜摄施戒不定故。<a id="a-3a"></a>定者以后二波罗蜜摄禅及实慧定故。<a id="a-3b"></a>俱者以中二波罗蜜摄忍及精进定不定故。<a id="a-3c"></a>已说六波罗蜜摄行。<a id="a-3d"></a>次说六波罗蜜治障。<a id="a-3e"></a>偈曰。</p>
  <p id="a3f">檀离七着故　　不着说七种</p>
  <p id="a3g">应知余五度　　障治七皆然</p>
  <p id="a3h">释曰。<a id="a-3i"></a>檀离七着故不着说七种者。<a id="a-3j"></a>彼檀著有七种。<a id="a-3k"></a>一资财着。<a id="a-3l"></a>二慢缓着。<a id="a-3m"></a>三偏执着。<a id="a-3n"></a>四报恩着。<a id="a-3o"></a>五果报着。<a id="a-3p"></a>六障碍着。<a id="a-3q"></a>七散乱着。<a id="a-3r"></a>此中障碍著者。<a id="a-3s"></a>谓檀所对治贪。<a id="a-3t"></a>随眠不断故。<a id="a-3u"></a>散乱著者。<a id="a-3v"></a>散乱有二种。<a id="a-3w"></a>一下意散乱求小乘故。<a id="a-3x"></a>二分别散乱分别三轮故。<a id="a-3y"></a>由菩萨行檀时远离此七着故说七不着。<a id="a-3z"></a>应知余五度障治七皆然者。<a id="a-40"></a>应知戒等五波罗蜜亦各有七着。<a id="a-41"></a>离七着故亦各说七不着。<a id="a-42"></a>此中有差别者。<a id="a-43"></a>翻檀波罗蜜离资财着。<a id="a-44"></a>即是戒等五波罗蜜离第一着。<a id="a-45"></a>所谓戒离破戒着。<a id="a-46"></a>忍离嗔恚着。<a id="a-47"></a>精进离懈怠着。<a id="a-48"></a>禅定离乱心着。<a id="a-49"></a>智慧离愚痴着。<a id="a-4A"></a>戒等离障碍著者。<a id="a-4B"></a>彼障随眠皆断除故。<a id="a-4C"></a>戒等离分别著者。<a id="a-4D"></a>随其三轮不分别故。<a id="a-4E"></a>已说六波罗蜜治障。<a id="a-4F"></a>次说六波罗蜜功德。<a id="a-4G"></a>此中先说利他功德。<a id="a-4H"></a>偈曰。</p>
  <p id="a4I">恒时舍身命　　离求愍他故</p>
  <p id="a4J">因施建菩提　　智摄施无尽</p>
  <p id="a4K">释曰。<a id="a-4L"></a>此偈显示檀波罗蜜利他功德。<a id="a-4M"></a>恒时舍身命者。<a id="a-4N"></a>谓诸菩萨一切时施自身命与一切求者故。<a id="a-4O"></a>离求愍他故者。<a id="a-4P"></a>不求报恩及以爱果由大悲为因故。<a id="a-4Q"></a>因施建菩提者。<a id="a-4R"></a>因是施已建立一切众生于三乘菩提故。<a id="a-4S"></a>智摄施无尽者。<a id="a-4T"></a>此施由无分别智所摄乃至无余涅槃其福无尽无穷利益一切众生故。<a id="a-4U"></a>偈曰。</p>
  <p id="a4V">恒时守禁勤　　离戒及善趣</p>
  <p id="a4W">因戒建菩提　　智摄戒无尽</p>
  <p id="a4X">释曰。<a id="a-4Y"></a>此偈显示尸波罗蜜利他功德恒时守禁勤者。<a id="a-4Z"></a>菩萨有三聚戒。<a id="a-4a"></a>一律仪戒。<a id="a-4b"></a>二摄善法戒。<a id="a-4c"></a>三摄众生戒。<a id="a-4d"></a>初戒以禁防为体。<a id="a-4e"></a>后二戒以勤勇为体。<a id="a-4f"></a>诸菩萨一切时恒守护故。<a id="a-4g"></a>离戒及善趣者。<a id="a-4h"></a>谓不着得戒及不求爱果故。<a id="a-4i"></a>偈曰。</p>
  <p id="a4j">恒时耐他毁　　离求畏无能</p>
  <p id="a4k">因忍建菩提　　智摄忍无尽</p>
  <p id="a4l">释曰。<a id="a-4m"></a>此偈显示羼提波罗蜜利他功德。<a id="a-4n"></a>恒时耐他毁者。<a id="a-4o"></a>诸菩萨于一切时若一切众生以一切极恼事来毁菩萨。<a id="a-4p"></a>菩萨悉能忍受故。<a id="a-4q"></a>离求畏无能者。<a id="a-4r"></a>不求报恩不求善趣不为怖畏不为无能故。<a id="a-4s"></a>偈曰。</p>
  <p id="a4t">恒时誓勤作　　杀贼为无上</p>
  <p id="a4u">因进建菩提　　智摄进无尽</p>
  <p id="a4v">释曰。<a id="a-4w"></a>此偈显示毗梨耶波罗蜜利他功德。<a id="a-4x"></a>恒时誓勤作者。<a id="a-4y"></a>诸菩萨无比修精进有二自性。<a id="a-4z"></a>一弘誓为自性。<a id="a-50"></a>二勤方便为自性。<a id="a-51"></a>杀贼为无上者。<a id="a-52"></a>菩萨修精进但为杀自他烦恼贼。<a id="a-53"></a>为得无上菩提故。<a id="a-54"></a>偈曰。</p>
  <p id="a55">恒时习诸定　　舍禅下处生</p>
  <p id="a56">因定建菩提　　智摄定无尽</p>
  <p id="a57">释曰。<a id="a-58"></a>此偈显示禅波罗蜜利他功德。<a id="a-59"></a>恒时习诸定者。<a id="a-5A"></a>诸菩萨摄无边三摩提而修习故。<a id="a-5B"></a>舍禅下处生者。<a id="a-5C"></a>弃舍无上禅乐住来就下劣处受生。<a id="a-5D"></a>何以故。<a id="a-5E"></a>由大悲故。<a id="a-5F"></a>偈曰。</p>
  <p id="a5G">恒了真余境　　佛断尚不着</p>
  <p id="a5H">因智建菩提　　悲摄智无尽</p>
  <p id="a5I">释曰。<a id="a-5J"></a>此偈显示般若波罗蜜利他功德。<a id="a-5K"></a>恒了真余境者。<a id="a-5L"></a>了真谓第一义谛平等相。<a id="a-5M"></a>人法二无我智故。<a id="a-5N"></a>余境谓无边。<a id="a-5O"></a>名相等差别故。<a id="a-5P"></a>佛断尚不著者。<a id="a-5Q"></a>佛断谓涅槃诸菩萨修般若尚不着佛涅槃。<a id="a-5R"></a>何况求生死。<a id="a-5S"></a>此中前五波罗蜜。<a id="a-5T"></a>以无分别智摄故。<a id="a-5U"></a>乃至无余涅槃功德无尽。<a id="a-5V"></a>般若波罗蜜。<a id="a-5W"></a>以大悲摄故。<a id="a-5X"></a>恒不舍众生功德无尽。<a id="a-5Y"></a>六偈别说利他功德已。<a id="a-5Z"></a>次以一偈总说前义。<a id="a-5a"></a>偈曰。</p>
  <p id="a5b">广大及无求　　最胜与无尽</p>
  <p id="a5c">当知一一度　　四德悉皆同</p>
  <p id="a5d">释曰。<a id="a-5e"></a>四功德者。<a id="a-5f"></a>一广大功德。<a id="a-5g"></a>二无求功德。<a id="a-5h"></a>三最胜功德。<a id="a-5i"></a>四无尽功德。<a id="a-5j"></a>前六偈第一句显广大功德。<a id="a-5k"></a>利多众生故。<a id="a-5l"></a>第二句显无求功德。<a id="a-5m"></a>第三句显最胜功德。<a id="a-5n"></a>第四句显无尽功德。<a id="a-5o"></a>复次六波罗蜜复有清净功德。<a id="a-5p"></a>偈曰。</p>
  <p id="a5q">得见及遂愿　　并求合三喜</p>
  <p id="a5r">菩萨喜相翻　　彼退悲极故</p>
  <p id="a5s">释曰。<a id="a-5t"></a>此偈显示檀波罗蜜清净功德。<a id="a-5u"></a>彼乞求者于菩萨生三喜。<a id="a-5v"></a>一得见时生喜。<a id="a-5w"></a>二遂愿时生喜。<a id="a-5x"></a>三求见求遂时生喜。<a id="a-5y"></a>由不见不遂时不生喜故。<a id="a-5z"></a>菩萨一切时于乞求者翻彼三喜亦生三喜。<a id="a-60"></a>一得见彼时生喜。<a id="a-61"></a>二遂彼愿时生喜。<a id="a-62"></a>三求见求遂彼时生喜。<a id="a-63"></a>此中应知。<a id="a-64"></a>彼求者三喜不如菩萨三喜。<a id="a-65"></a>何以故。<a id="a-66"></a>菩萨大悲具足故。<a id="a-67"></a>偈曰。</p>
  <p id="a68">自身财眷属　　由悲恒喜施</p>
  <p id="a69">彼三远离行　　何因不禁守</p>
  <p id="a6A">释曰。<a id="a-6B"></a>此下显示尸波罗蜜清净功德。<a id="a-6C"></a>此偈明远离身三恶行。<a id="a-6D"></a>菩萨于自身自财自眷属中。<a id="a-6E"></a>由大悲故尚恒欢喜好施于他。<a id="a-6F"></a>况于他身他财他眷属中。<a id="a-6G"></a>三种远离行而不禁守耶。<a id="a-6H"></a>偈曰。</p>
  <p id="a6I">不顾及平等　　无畏亦普施</p>
  <p id="a6J">悲极有何因　　恼他而妄语</p>
  <p id="a6K">释曰。<a id="a-6L"></a>此偈明远离妄语恶行。<a id="a-6M"></a>凡起妄语有四因缘。<a id="a-6N"></a>一为自利。<a id="a-6O"></a>恋身命故。<a id="a-6P"></a>二为利他。<a id="a-6Q"></a>利所爱故。<a id="a-6R"></a>三为怖畏。<a id="a-6S"></a>惧王法故。<a id="a-6T"></a>四为求财。<a id="a-6U"></a>有所须故。<a id="a-6V"></a>菩萨则不尔。<a id="a-6W"></a>一者不顾。<a id="a-6X"></a>不恋身命故。<a id="a-6Y"></a>二者平等。<a id="a-6Z"></a>他身与自得等心故。<a id="a-6a"></a>三者无畏。<a id="a-6b"></a>离五怖故。<a id="a-6c"></a>四者普施。<a id="a-6d"></a>以一切物施一切故。<a id="a-6e"></a>菩萨悲愍恒深。<a id="a-6f"></a>复有何因而起妄语。<a id="a-6g"></a>偈曰。</p>
  <p id="a6h">平等利益作　　大悲惧他苦</p>
  <p id="a6i">亦勤成熟生　　极远三语过</p>
  <p id="a6j">释曰。<a id="a-6k"></a>此偈明远离余三语恶行。<a id="a-6l"></a>菩萨于一切众生恒作平等利益。<a id="a-6m"></a>岂欲坏他眷属而作两舌。<a id="a-6n"></a>菩萨大悲恒欲拔除一切众生之苦。<a id="a-6o"></a>于他苦中极生怖惧。<a id="a-6p"></a>岂欲为苦于他而作恶口。<a id="a-6q"></a>菩萨恒行正勤。<a id="a-6r"></a>恒欲成熟一切众生。<a id="a-6s"></a>岂欲不成熟他而作绮语。<a id="a-6t"></a>是故菩萨能极远离此三语过。<a id="a-6u"></a>偈曰。</p>
  <p id="a6v">普施及有悲　　极善缘起法</p>
  <p id="a6w">何因不能耐　　意地三烦恼</p>
  <p id="a6x">释曰。<a id="a-6y"></a>此偈明远离意三恶行。<a id="a-6z"></a>菩萨由普施一切物故离贪烦恼。<a id="a-70"></a>由大悲故离嗔烦恼。<a id="a-71"></a>由极善缘起法故离邪见烦恼。<a id="a-72"></a>如是等破戒对治差别。<a id="a-73"></a>是菩萨戒清净功德。<a id="a-74"></a>偈曰。</p>
  <p id="a75">损者得益想　　苦事喜想生</p>
  <p id="a76">菩萨既如是　　忍谁何所忍</p>
  <p id="a77">释曰。<a id="a-78"></a>此偈显示羼提波罗蜜清净功德。<a id="a-79"></a>损者得益想者。<a id="a-7A"></a>菩萨于彼不饶益者得饶益想。<a id="a-7B"></a>应须忍辱。<a id="a-7C"></a>何以故。<a id="a-7D"></a>为成忍辱因故。<a id="a-7E"></a>苦事喜想生者。<a id="a-7F"></a>菩萨于受苦事中更生喜想。<a id="a-7G"></a>何以故。<a id="a-7H"></a>成就利他因故。<a id="a-7I"></a>菩萨既无不饶益想起处及苦想起处。<a id="a-7J"></a>于谁边起忍于何事起忍。<a id="a-7K"></a>偈曰。</p>
  <p id="a7L">菩萨他想断　　爱他过自爱</p>
  <p id="a7M">于他难行事　　精进即无难</p>
  <p id="a7N">释曰。<a id="a-7O"></a>此偈显示毗梨耶波罗蜜清净功德。<a id="a-7P"></a>菩萨为他难行精进而得不难。<a id="a-7Q"></a>何以故。<a id="a-7R"></a>他想断故。<a id="a-7S"></a>及一切时生于他爱。<a id="a-7T"></a>过自爱故。<a id="a-7U"></a>菩萨如是为他精进。<a id="a-7V"></a>岂复难行。<a id="a-7W"></a>是故精进清净。<a id="a-7X"></a>偈曰。</p>
  <p id="a7Y">少乐二自乐　　着退尽痴故</p>
  <p id="a7Z">是说三人禅　　菩萨禅翻彼</p>
  <p id="a7a">释曰。<a id="a-7b"></a>此偈显示禅波罗蜜清净功德。<a id="a-7c"></a>少乐者。<a id="a-7d"></a>谓世间禅。<a id="a-7e"></a>二自乐者。<a id="a-7f"></a>谓声闻禅及缘觉禅。<a id="a-7g"></a>著者。<a id="a-7h"></a>若世间禅着自见。<a id="a-7i"></a>若二乘禅着涅槃。<a id="a-7j"></a>退者。<a id="a-7k"></a>谓世间禅。<a id="a-7l"></a>尽者。<a id="a-7m"></a>谓二乘禅。<a id="a-7n"></a>无余涅槃时尽故。<a id="a-7o"></a>痴者。<a id="a-7p"></a>彼三人禅如其所应。<a id="a-7q"></a>有染痴无染痴故。<a id="a-7r"></a>菩萨禅翻彼者。<a id="a-7s"></a>谓翻彼三人禅。<a id="a-7t"></a>何以故。<a id="a-7u"></a>多乐自乐他乐故。<a id="a-7v"></a>不着不退无尽无痴故。<a id="a-7w"></a>是谓禅定清净功德。<a id="a-7x"></a>偈曰。</p>
  <p id="a7y">暗触及二灯　　如是三人智</p>
  <p id="a7z">譬如日光照　　菩萨智无比</p>
  <p id="a80">释曰。<a id="a-81"></a>此偈显示般若波罗蜜清净功德。<a id="a-82"></a>譬如暗中以手触物。<a id="a-83"></a>凡夫人智亦如是。<a id="a-84"></a>何以故。<a id="a-85"></a>得少境故。<a id="a-86"></a>不明了故。<a id="a-87"></a>不恒定故。<a id="a-88"></a>譬如二灯室中照物。<a id="a-89"></a>声闻人智及缘觉智亦如是。<a id="a-8A"></a>何以故。<a id="a-8B"></a>得少境故。<a id="a-8C"></a>渐明了故。<a id="a-8D"></a>未极净故。<a id="a-8E"></a>譬如日光照物。<a id="a-8F"></a>菩萨智亦如是。<a id="a-8G"></a>何以故。<a id="a-8H"></a>得遍满故。<a id="a-8I"></a>以明了故。<a id="a-8J"></a>极清净故。<a id="a-8K"></a>如是无比。<a id="a-8L"></a>是谓菩萨般若清净功德。<a id="a-8M"></a>复次六波罗蜜后有八种无上功德。<a id="a-8N"></a>偈曰。</p>
  <p id="a8O">依类缘回向　　因智田依止</p>
  <p id="a8P">如是八种胜　　无上义应知</p>
  <p id="a8Q">释曰。<a id="a-8R"></a>八无上者。<a id="a-8S"></a>一依二类三缘四回向五因六智七田八依止。<a id="a-8T"></a>问此八于六度云何得无上。<a id="a-8U"></a>答檀依者。<a id="a-8V"></a>以依菩萨故。<a id="a-8W"></a>檀类者。<a id="a-8X"></a>此有三种。<a id="a-8Y"></a>一物施。<a id="a-8Z"></a>以舍自身命故。<a id="a-8a"></a>二无畏施。<a id="a-8b"></a>以救济恶道生死畏故。<a id="a-8c"></a>三法施。<a id="a-8d"></a>以说大乘法故。<a id="a-8e"></a>檀缘者。<a id="a-8f"></a>以大悲为缘起故。<a id="a-8g"></a>檀回向者。<a id="a-8h"></a>以求大菩提故。<a id="a-8i"></a>檀因者。<a id="a-8j"></a>以先世施业熏习种子为因故。<a id="a-8k"></a>檀智者。<a id="a-8l"></a>以无分别智观察三轮。<a id="a-8m"></a>不分别施者受者财物故。<a id="a-8n"></a>檀田者。<a id="a-8o"></a>田有五人。<a id="a-8p"></a>一求人。<a id="a-8q"></a>二苦人。<a id="a-8r"></a>三无依人。<a id="a-8s"></a>四恶行人。<a id="a-8t"></a>五具德人。<a id="a-8u"></a>应知此中以具德胜人为无上。<a id="a-8v"></a>檀依止者。<a id="a-8w"></a>由三种依止故。<a id="a-8x"></a>一依止信向。<a id="a-8y"></a>二依止思惟。<a id="a-8z"></a>三依止三昧。<a id="a-90"></a>依止信向者。<a id="a-91"></a>如分别修中信思惟所说。<a id="a-92"></a>依止思惟者。<a id="a-93"></a>如分别修中味思惟随喜思惟希望思惟所说。<a id="a-94"></a>依止三昧者。<a id="a-95"></a>谓依金刚藏等定。<a id="a-96"></a>如势力依止修中所说。<a id="a-97"></a>如是依等无上故檀得无上。<a id="a-98"></a>如檀八无上。<a id="a-99"></a>戒等五波罗蜜八无上。<a id="a-9A"></a>应知亦尔。<a id="a-9B"></a>此中戒品类无上者。<a id="a-9C"></a>谓菩萨戒。<a id="a-9D"></a>忍品类无上者。<a id="a-9E"></a>谓来杀菩萨者卑下劣弱。<a id="a-9F"></a>精进品类无上者。<a id="a-9G"></a>谓修诸波罗蜜所对治断。<a id="a-9H"></a>禅品类无上者。<a id="a-9I"></a>谓菩萨三摩提。<a id="a-9J"></a>智品类无上者。<a id="a-9K"></a>谓缘如如境。<a id="a-9L"></a>戒等由胜田无上者。<a id="a-9M"></a>谓大乘法。<a id="a-9N"></a>余六无上如檀中说。<a id="a-9O"></a>复次檀及精进复有不共差别功德。<a id="a-9P"></a>问檀差别云何。<a id="a-9Q"></a>偈曰。</p>
  <p id="a9R">施一令得乐　　多劫自受苦</p>
  <p id="a9S">尚舍为爱深　　何况利翻彼</p>
  <p id="a9T">释曰。<a id="a-9U"></a>若诸菩萨施一众生令其得乐。<a id="a-9V"></a>自身多劫受贫穷苦尚施无吝。<a id="a-9W"></a>由爱深故。<a id="a-9X"></a>爱深者。<a id="a-9Y"></a>谓悲差别。<a id="a-9Z"></a>何况施一众生令其得乐。<a id="a-9a"></a>自身多劫获大福利也。<a id="a-9b"></a>偈曰。</p>
  <p id="a9c">乞者随所欲　　菩萨一切舍</p>
  <p id="a9d">彼求为身故　　利彼百种施</p>
  <p id="a9e">释曰。<a id="a-9f"></a>此偈上半总说。<a id="a-9g"></a>谓随彼所求菩萨悉舍。<a id="a-9h"></a>下半解释。<a id="a-9i"></a>谓彼乞者为自利故一切欲得。<a id="a-9j"></a>菩萨为利他故百种悉舍。<a id="a-9k"></a>偈曰。</p>
  <p id="a9l">舍身尚不苦　　何况余财物</p>
  <p id="a9m">出世喜得故　　起苦是无上</p>
  <p id="a9n">释曰。<a id="a-9o"></a>菩萨舍身时。<a id="a-9p"></a>由心故不生苦。<a id="a-9q"></a>此心显示菩萨出世间。<a id="a-9r"></a>何以故。<a id="a-9s"></a>得欢喜故。<a id="a-9t"></a>问此喜从何得。<a id="a-9u"></a>答从起苦得。<a id="a-9v"></a>是故起苦是菩萨无上。<a id="a-9w"></a>是故菩萨在出世间上。<a id="a-9x"></a>偈曰。</p>
  <p id="a9y">乞者一切得　　得喜非大喜</p>
  <p id="a9z">菩萨一切舍　　喜彼喜大故</p>
  <p id="aA0">释曰。<a id="a-A1"></a>乞者所须菩萨皆施。<a id="a-A2"></a>乞者得喜。<a id="a-A3"></a>此喜非是大喜。<a id="a-A4"></a>问何故。<a id="a-A5"></a>答由菩萨一切皆舍喜彼得财。<a id="a-A6"></a>此喜为大。<a id="a-A7"></a>夺彼喜故。<a id="a-A8"></a>偈曰。</p>
  <p id="aA9">乞者一切得　　有财非见富</p>
  <p id="aAA">菩萨一切舍　　无财见大富</p>
  <p id="aAB">释曰。<a id="a-AC"></a>此偈显菩萨财无尽差别。<a id="a-AD"></a>偈曰。</p>
  <p id="aAE">乞者一切得　　非大饶益想</p>
  <p id="aAF">菩萨一切舍　　得大饶益想</p>
  <p id="aAG">释曰。<a id="a-AH"></a>此显菩萨大悲差别。<a id="a-AI"></a>偈曰。</p>
  <p id="aAJ">乞者自在取　　如取路傍果</p>
  <p id="aAK">菩萨能大舍　　余人无是事</p>
  <p id="aAL">释曰。<a id="a-AM"></a>此显菩萨无著差别。<a id="a-AN"></a>问说檀不共功德差别已。<a id="a-AO"></a>精进不共功德差别复云何。<a id="a-AP"></a>偈曰。</p>
  <p id="aAQ">胜因依业种　　对治等异故</p>
  <p id="aAR">如是六种义　　精进有差别</p>
  <p id="aAS">释曰。<a id="a-AT"></a>精进有六种差别。<a id="a-AU"></a>一胜差别。<a id="a-AV"></a>二因差别。<a id="a-AW"></a>三依止差别。<a id="a-AX"></a>四业差别。<a id="a-AY"></a>五种差别。<a id="a-AZ"></a>六对治差别。<a id="a-Aa"></a>此偈总举。<a id="a-Ab"></a>余偈别释。<a id="a-Ac"></a>偈曰。</p>
  <p id="aAd">白法进为上　　进亦是胜因</p>
  <p id="aAe">及得诸善法　　进则为依止</p>
  <p id="aAf">释曰。<a id="a-Ag"></a>此偈说精进胜差别因差别依止差别。<a id="a-Ah"></a>白法进为上者。<a id="a-Ai"></a>说最胜差别。<a id="a-Aj"></a>由于一切善法中说精进为最胜故。<a id="a-Ak"></a>进亦是胜因者。<a id="a-Al"></a>说因差别。<a id="a-Am"></a>由说精进是无上因故。<a id="a-An"></a>及得诸善法进则为依止者。<a id="a-Ao"></a>说依止差别。<a id="a-Ap"></a>由依止精进得一切善法故。<a id="a-Aq"></a>偈曰。</p>
  <p id="aAr">现乐与世法　　出世及资财</p>
  <p id="aAs">动静及解脱　　菩提七为业</p>
  <p id="aAt">释曰。<a id="a-Au"></a>此偈说精进业差别。<a id="a-Av"></a>此业差别有七种。<a id="a-Aw"></a>一得现法乐住。<a id="a-Ax"></a>二得世间法。<a id="a-Ay"></a>三得出世间法。<a id="a-Az"></a>四得资财。<a id="a-B0"></a>五得动静。<a id="a-B1"></a>动静者。<a id="a-B2"></a>由是世间不究竟故。<a id="a-B3"></a>六得解脱。<a id="a-B4"></a>解脱者。<a id="a-B5"></a>由断身见故。<a id="a-B6"></a>七得菩提。<a id="a-B7"></a>菩提者。<a id="a-B8"></a>由大菩提故。<a id="a-B9"></a>偈曰。</p>
  <p id="aBA">增减及增上　　舍障亦入真</p>
  <p id="aBB">转依与大利　　六说精进种</p>
  <p id="aBC">释曰。<a id="a-BD"></a>此偈说精进种差别种差别有六种。<a id="a-BE"></a>一增减精进。<a id="a-BF"></a>谓四正勤。<a id="a-BG"></a>二恶法减二善法增故。<a id="a-BH"></a>二增上精进。<a id="a-BI"></a>谓五根。<a id="a-BJ"></a>由于解脱法为增上义故。<a id="a-BK"></a>三舍障精进。<a id="a-BL"></a>谓五力。<a id="a-BM"></a>由彼障碍不能碍故。<a id="a-BN"></a>四入真精进。<a id="a-BO"></a>谓七觉分。<a id="a-BP"></a>由见道建立故。<a id="a-BQ"></a>五转依精进。<a id="a-BR"></a>谓八圣道分。<a id="a-BS"></a>由修道是究竟转依因故。<a id="a-BT"></a>六大利精进。<a id="a-BU"></a>谓六波罗蜜。<a id="a-BV"></a>由自利利他故。<a id="a-BW"></a>偈曰。</p>
  <p id="aBX">种复有五异　　弘誓将发行</p>
  <p id="aBY">无下及不动　　第五说无厌</p>
  <p id="aBZ">释曰。<a id="a-Ba"></a>五异者。<a id="a-Bb"></a>一弘誓精进。<a id="a-Bc"></a>谓欲发起行故。<a id="a-Bd"></a>二发行精进。<a id="a-Be"></a>谓现行诸善故。<a id="a-Bf"></a>三无下精进。<a id="a-Bg"></a>谓得大果下体无故。<a id="a-Bh"></a>四不动精进。<a id="a-Bi"></a>谓寒热等苦不能动故。<a id="a-Bj"></a>五无厌精进。<a id="a-Bk"></a>谓不以少得为足故。<a id="a-Bl"></a>此五种如经中所说。<a id="a-Bm"></a>有弘誓精进。<a id="a-Bn"></a>有现起精进。<a id="a-Bo"></a>有勇猛精进。<a id="a-Bp"></a>有坚固精进。<a id="a-Bq"></a>有不舍佛道精进。<a id="a-Br"></a>于诸善法中。<a id="a-Bs"></a>如其次第应知。<a id="a-Bt"></a>偈曰。</p>
  <p id="aBu">三种下中上　　由依三乘尔</p>
  <p id="aBv">亦二下上觉　　利有小大故</p>
  <p id="aBw">释曰。<a id="a-Bx"></a>彼精进依人差别。<a id="a-By"></a>复说三种及二种。<a id="a-Bz"></a>三种者。<a id="a-C0"></a>依三乘行人差别。<a id="a-C1"></a>如其次第。<a id="a-C2"></a>下中上精进故。<a id="a-C3"></a>问何因复二种。<a id="a-C4"></a>答下上觉故。<a id="a-C5"></a>下觉者。<a id="a-C6"></a>依二乘行人。<a id="a-C7"></a>上觉者。<a id="a-C8"></a>依大乘行人。<a id="a-C9"></a>如其次第。<a id="a-CA"></a>说于小利及大利故。<a id="a-CB"></a>何以故。<a id="a-CC"></a>为自利故。<a id="a-CD"></a>为他利故。<a id="a-CE"></a>偈曰。</p>
  <p id="aCF">财着烦恼着　　厌着知足着</p>
  <p id="aCG">四着不能退　　对治分四种</p>
  <p id="aCH">释曰。<a id="a-CI"></a>此偈说精进对治差别。<a id="a-CJ"></a>由对治四著有四不退。<a id="a-CK"></a>说四种对治差别。<a id="a-CL"></a>问此云何。<a id="a-CM"></a>答檀等诸行。<a id="a-CN"></a>由四着为碍故而不得行。<a id="a-CO"></a>一者财着。<a id="a-CP"></a>于财极吝故。<a id="a-CQ"></a>二者烦恼着。<a id="a-CR"></a>于财起染故。<a id="a-CS"></a>三者厌着。<a id="a-CT"></a>于檀等行有退屈故。<a id="a-CU"></a>四者知足着。<a id="a-CV"></a>于少施等喜满足故。<a id="a-CW"></a>行精进者对治如此四着。<a id="a-CX"></a>能得不退故说四种对治差别。<a id="a-CY"></a>已说六波罗蜜功德。<a id="a-CZ"></a>次说六波罗蜜互显。<a id="a-Ca"></a>偈曰。</p>
  <p id="aCb">相摄及差别　　依法亦为因</p>
  <p id="aCc">六度互相成　　一切种分别</p>
  <p id="aCd">释曰。<a id="a-Ce"></a>六波罗蜜相成自有四义。<a id="a-Cf"></a>一相摄。<a id="a-Cg"></a>二差别。<a id="a-Ch"></a>三依法。<a id="a-Ci"></a>四为因。<a id="a-Cj"></a>相摄者。<a id="a-Ck"></a>无畏施摄戒忍二度。<a id="a-Cl"></a>由此二度能与无畏故。<a id="a-Cm"></a>法施摄定智二度。<a id="a-Cn"></a>由此二度能与法故。<a id="a-Co"></a>俱施摄精进一度。<a id="a-Cp"></a>由此一度能行二施故。<a id="a-Cq"></a>问戒摄几种。<a id="a-Cr"></a>答摄善法戒一切檀等皆摄。<a id="a-Cs"></a>如是忍等互摄如其所应作。<a id="a-Ct"></a>差别者。<a id="a-Cu"></a>檀等六种即为六施。<a id="a-Cv"></a>谓施施戒施乃至般若施。<a id="a-Cw"></a>于他相续建立檀等故。<a id="a-Cx"></a>依法者所有诸经所有檀等诸义显示。<a id="a-Cy"></a>所有檀等诸义所有诸经显示。<a id="a-Cz"></a>处处相摄应知。<a id="a-D0"></a>为因者。<a id="a-D1"></a>谓檀为戒等因。<a id="a-D2"></a>何以故。<a id="a-D3"></a>不顾财者能行戒等故。<a id="a-D4"></a>戒亦施等因。<a id="a-D5"></a>何以故。<a id="a-D6"></a>比丘受护者能舍一切所有受故。<a id="a-D7"></a>住戒者。<a id="a-D8"></a>能具足忍等故。<a id="a-D9"></a>又受摄善法戒为檀等故。<a id="a-DA"></a>如是忍等互为因。<a id="a-DB"></a>如其所应作。<a id="a-DC"></a>如是说六波罗蜜义已。<a id="a-DD"></a>次说四摄行。<a id="a-DE"></a>偈曰。</p>
  <p id="aDF">布施将爱语　　利行并同利</p>
  <p id="aDG">施平及彼说　　建立亦自行</p>
  <p id="aDH">释曰。<a id="a-DI"></a>四摄者。<a id="a-DJ"></a>一布施摄。<a id="a-DK"></a>二爱语摄。<a id="a-DL"></a>三利行摄。<a id="a-DM"></a>四同利摄。<a id="a-DN"></a>施平者。<a id="a-DO"></a>即布施摄。<a id="a-DP"></a>彼说者。<a id="a-DQ"></a>谓爱语摄。<a id="a-DR"></a>说彼波罗蜜义故。<a id="a-DS"></a>建立者谓利行摄。<a id="a-DT"></a>建立众生于波罗蜜中故。<a id="a-DU"></a>自行者。<a id="a-DV"></a>谓同利摄。<a id="a-DW"></a>建立他已自亦如是行故。<a id="a-DX"></a>问何故说此四摄体。<a id="a-DY"></a>答此说摄他诸方便。<a id="a-DZ"></a>偈曰。</p>
  <p id="aDa">摄他四方便　　即是四摄性</p>
  <p id="aDb">随摄亦摄取　　正转及随转</p>
  <p id="aDc">释曰。<a id="a-Dd"></a>布施者。<a id="a-De"></a>是随摄方便。<a id="a-Df"></a>由财施随他身起摄故。<a id="a-Dg"></a>爱语者。<a id="a-Dh"></a>是摄取方便。<a id="a-Di"></a>由无知疑惑者令受义故。<a id="a-Dj"></a>利行者。<a id="a-Dk"></a>是正转方便。<a id="a-Dl"></a>由此行诸善转故。<a id="a-Dm"></a>同利者。<a id="a-Dn"></a>是随转方便。<a id="a-Do"></a>菩萨自如说行众生知已先未行善亦随行故。<a id="a-Dp"></a>问四摄业云何。<a id="a-Dq"></a>偈曰。</p>
  <p id="aDr">令器及令信　　令行亦令解</p>
  <p id="aDs">如是作四事　　次第四摄业</p>
  <p id="aDt">释曰。<a id="a-Du"></a>布施者。<a id="a-Dv"></a>能令于法成器。<a id="a-Dw"></a>由随顺于财则堪受法故。<a id="a-Dx"></a>爱语者。<a id="a-Dy"></a>能令于法起信。<a id="a-Dz"></a>由教法义彼疑断故。<a id="a-E0"></a>利行者。<a id="a-E1"></a>能令于法起行。<a id="a-E2"></a>由如法依行故。<a id="a-E3"></a>同利者。<a id="a-E4"></a>能令彼得解脱。<a id="a-E5"></a>由行净长时得饶益故。<a id="a-E6"></a>是为四摄业。<a id="a-E7"></a>问世尊亦说二摄。<a id="a-E8"></a>此云何。<a id="a-E9"></a>偈曰。</p>
  <p id="aEA">四体说二摄　　财摄及法摄</p>
  <p id="aEB">财一法有三　　次第摄四摄</p>
  <p id="aEC">释曰。<a id="a-ED"></a>此四摄体。<a id="a-EE"></a>世尊余处说为二摄。<a id="a-EF"></a>谓财摄法摄。<a id="a-EG"></a>即以二摄摄于四摄。<a id="a-EH"></a>财摄摄初一摄。<a id="a-EI"></a>法摄摄后三摄。<a id="a-EJ"></a>问云何摄后三。<a id="a-EK"></a>答法有三种。<a id="a-EL"></a>一所缘法。<a id="a-EM"></a>二所行法。<a id="a-EN"></a>三所净法。<a id="a-EO"></a>如其次第摄后三摄。<a id="a-EP"></a>应知偈曰。</p>
  <p id="aEQ">下中上差别　　如是四摄种</p>
  <p id="aER">倍无及倍有　　亦纯合三益</p>
  <p id="aES">释曰。<a id="a-ET"></a>四摄种差别有三。<a id="a-EU"></a>谓下中上。<a id="a-EV"></a>由诸菩萨摄三乘人差别故。<a id="a-EW"></a>由此三种差别次第复有三益。<a id="a-EX"></a>一倍无益二倍有益。<a id="a-EY"></a>三纯有益。<a id="a-EZ"></a>倍无益者。<a id="a-Ea"></a>谓解行地菩萨摄。<a id="a-Eb"></a>倍有益者。<a id="a-Ec"></a>谓入大地菩萨摄。<a id="a-Ed"></a>纯有益者。<a id="a-Ee"></a>谓八地已上菩萨摄。<a id="a-Ef"></a>由彼决定能令众生成就故。<a id="a-Eg"></a>偈曰。</p>
  <p id="aEh">菩萨欲摄众　　依此四方便</p>
  <p id="aEi">大利及易成　　得赞三益故</p>
  <p id="aEj">释曰。<a id="a-Ek"></a>若诸菩萨欲摄徒众者。<a id="a-El"></a>一切皆须依此四摄以为方便。<a id="a-Em"></a>何以故。<a id="a-En"></a>由一切大利得成就故。<a id="a-Eo"></a>由是乐易方便故。<a id="a-Ep"></a>由得诸佛称扬故。<a id="a-Eq"></a>偈曰。</p>
  <p id="aEr">四摄于三世　　恒时摄众生</p>
  <p id="aEs">成就众生道　　非余唯四摄</p>
  <p id="aEt">释曰。<a id="a-Eu"></a>此四摄于三世中已摄当摄现摄一切众生。<a id="a-Ev"></a>是故此四摄是成熟众生道。<a id="a-Ew"></a>非余诸道。<a id="a-Ex"></a>余道无体故。<a id="a-Ey"></a>别说六度四摄已。<a id="a-Ez"></a>次以一偈总结前义。<a id="a-F0"></a>偈曰。</p>
  <p id="aF1">不着及寂静　　能耐将意勇</p>
  <p id="aF2">不动并离相　　亦摄摄众生</p>
  <p id="aF3">释曰。<a id="a-F4"></a>此偈上三句结六度义。<a id="a-F5"></a>下一句结四摄义。<a id="a-F6"></a>偈义如前解。<a id="a-F7"></a>菩萨以此六行行此四摄。<a id="a-F8"></a>显示六波罗蜜。<a id="a-F9"></a>成就自利利他。<a id="a-FA"></a>四摄成就亦尔。<a id="a-FB"></a>是故如其次第。<a id="a-FC"></a>先说六度。<a id="a-FD"></a>后说四摄。<a id="a-FE"></a>度摄品究竟。</p>
 </body>
</html>