<!doctype html>
<html id="z3IBVTnz6" data-ver="1032">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大乘庄严经论卷第九</h1>
  <h2 id="a2">供养品第十八</h2>
  <p id="a3">释曰。<a id="a-4"></a>已说业所聚集诸行。<a id="a-5"></a>未说供养如来。<a id="a-6"></a>此供养今当说。<a id="a-7"></a>偈曰。</p>
  <p id="a8">依物缘回向　　因智田依止</p>
  <p id="a9">如是八供养　　供养诸如来</p>
  <p id="aA">释曰。<a id="a-B"></a>略说供养如来有八种。<a id="a-C"></a>何谓为八。<a id="a-D"></a>一者依供养。<a id="a-E"></a>二者物供养。<a id="a-F"></a>三者缘起供养。<a id="a-G"></a>四者回向供养。<a id="a-H"></a>五者因供养。<a id="a-I"></a>六者智供养。<a id="a-J"></a>七者田供养。<a id="a-K"></a>八者依止供养。<a id="a-L"></a>问此八义云何。<a id="a-M"></a>偈曰。</p>
  <p id="aN">现前不现前　　衣服饮食等</p>
  <p id="aO">深起善净心　　为满于二聚</p>
  <p id="aP">常愿生佛世　　三轮不分别</p>
  <p id="aQ">成熟诸众生　　最后十一种</p>
  <p id="aR">释曰。<a id="a-S"></a>此二偈八句显示前八义。<a id="a-T"></a>应知现前不现前者。<a id="a-U"></a>谓依供养。<a id="a-V"></a>依现在及过去未来诸佛而供养故。<a id="a-W"></a>衣服饮食等者。<a id="a-X"></a>谓物供养。<a id="a-Y"></a>以衣服等而供养故。<a id="a-Z"></a>深起善净心者。<a id="a-a"></a>谓缘起供养。<a id="a-b"></a>以深净信心而供养故。<a id="a-c"></a>为满于二聚者。<a id="a-d"></a>谓回向供养。<a id="a-e"></a>为满福智二聚而供养故。<a id="a-f"></a>常愿生佛世者。<a id="a-g"></a>谓因供养。<a id="a-h"></a>由有宿愿愿生佛世。<a id="a-i"></a>令我有益不虚供养故。<a id="a-j"></a>三轮不分别者谓智供养。<a id="a-k"></a>设供受供供具三事不可得故。<a id="a-l"></a>成熟诸众生者。<a id="a-m"></a>谓田供养。<a id="a-n"></a>众生为田。<a id="a-o"></a>教彼供养令种善根故。<a id="a-p"></a>最后十一种者。<a id="a-q"></a>谓依止供养。<a id="a-r"></a>此依止有十一种。<a id="a-s"></a>一者依止物。<a id="a-t"></a>由依财物而供养故。<a id="a-u"></a>二者依止思惟。<a id="a-v"></a>由依味思惟随喜思惟希望思惟故。<a id="a-w"></a>三者依止信。<a id="a-x"></a>由信大乘发菩提心故。<a id="a-y"></a>四者依止愿。<a id="a-z"></a>由发弘誓愿故。<a id="a-10"></a>五者依止悲。<a id="a-11"></a>由怜愍众生故。<a id="a-12"></a>六者依止忍。<a id="a-13"></a>由难行能行故。<a id="a-14"></a>七者依止行。<a id="a-15"></a>由诸波罗蜜故。<a id="a-16"></a>八者依止正念。<a id="a-17"></a>由如法不倒故。<a id="a-18"></a>九者依止正见。<a id="a-19"></a>由如实觉了故。<a id="a-1A"></a>十者依止解脱。<a id="a-1B"></a>由声闻烦恼灭故。<a id="a-1C"></a>十一者依止真实。<a id="a-1D"></a>由得大菩提故。<a id="a-1E"></a>问供养种差别云何。<a id="a-1F"></a>偈曰。</p>
  <p id="a1G">因果及内外　　粗细与大小</p>
  <p id="a1H">亦远近差别　　是名供养种</p>
  <p id="a1I">释曰。<a id="a-1J"></a>世等差别为供养种差别。<a id="a-1K"></a>彼过去为因。<a id="a-1L"></a>现在为果现在为因未来为果。<a id="a-1M"></a>如是因果谓去来今。<a id="a-1N"></a>应知内者自供养。<a id="a-1O"></a>外者令他供养。<a id="a-1P"></a>粗者利供养。<a id="a-1Q"></a>细者随顺供养。<a id="a-1R"></a>小者劣供养。<a id="a-1S"></a>大者胜供养。<a id="a-1T"></a>有慢者为劣。<a id="a-1U"></a>无慢者为胜。<a id="a-1V"></a>三轮不分别故。<a id="a-1W"></a>远者欲后时供养近者即今时供养。<a id="a-1X"></a>复次隔世供养者为远。<a id="a-1Y"></a>无间供养者为近。<a id="a-1Z"></a>复次发愿于未来欲供养者为远。<a id="a-1a"></a>发愿于现在即供养者为近。<a id="a-1b"></a>问何等供养如来为最上供养。<a id="a-1c"></a>偈曰。</p>
  <p id="a1d">供养诸如来　　最上由自意</p>
  <p id="a1e">信心通方便　　和合五胜故</p>
  <p id="a1f">释曰。<a id="a-1g"></a>五种自意供养如来。<a id="a-1h"></a>应知此供养为最上供养。<a id="a-1i"></a>何谓为五一者净信。<a id="a-1j"></a>二者深心。<a id="a-1k"></a>三者神通。<a id="a-1l"></a>四者方便。<a id="a-1m"></a>五者和合。<a id="a-1n"></a>净信者。<a id="a-1o"></a>于大乘法说供养处生净信故。<a id="a-1p"></a>深心者此心有九种。<a id="a-1q"></a>一味心。<a id="a-1r"></a>二随喜心。<a id="a-1s"></a>三希望心。<a id="a-1t"></a>四无厌心。<a id="a-1u"></a>五广大心。<a id="a-1v"></a>六胜喜心。<a id="a-1w"></a>七胜利心。<a id="a-1x"></a>八无染心。<a id="a-1y"></a>九善净心。<a id="a-1z"></a>此九心如修诸波罗蜜中说。<a id="a-20"></a>神通者。<a id="a-21"></a>谓依虚空藏等诸三摩提故。<a id="a-22"></a>方便者。<a id="a-23"></a>谓无分别智方便摄故。<a id="a-24"></a>和合者。<a id="a-25"></a>谓一切诸大菩萨和合一果入一切果故。<a id="a-26"></a>供养品究竟。</p>
  <p data-pb></p>
  <h2 id="a27">亲近品第十九</h2>
  <p id="a28">释曰。<a id="a-29"></a>已说供养如来。<a id="a-2A"></a>云何亲近善知识。<a id="a-2B"></a>偈曰。</p>
  <p id="a2C">如前供养佛　　略说有八种</p>
  <p id="a2D">亲近于善友　　应知八亦然</p>
  <p id="a2E">释曰。<a id="a-2F"></a>应知亲近善知识亦有依等八种。<a id="a-2G"></a>问此中八义复云何。<a id="a-2H"></a>偈曰。</p>
  <p id="a2I">调静除德增　　有勇阿含富</p>
  <p id="a2J">觉真善说法　　悲深离退减</p>
  <p id="a2K">释曰。<a id="a-2L"></a>此偈显示第一依亲近。<a id="a-2M"></a>若善知识具足十种功德者。<a id="a-2N"></a>应堪亲近。<a id="a-2O"></a>何谓为十。<a id="a-2P"></a>一者调伏。<a id="a-2Q"></a>二者寂静。<a id="a-2R"></a>三者惑除。<a id="a-2S"></a>四者德增。<a id="a-2T"></a>五者有勇。<a id="a-2U"></a>六者经富。<a id="a-2V"></a>七者觉真。<a id="a-2W"></a>八者善说。<a id="a-2X"></a>九者悲深。<a id="a-2Y"></a>十者离退。<a id="a-2Z"></a>调伏者与戒相应由根调故。<a id="a-2a"></a>寂静者。<a id="a-2b"></a>与定相应由内摄故。<a id="a-2c"></a>惑除者。<a id="a-2d"></a>信念与慧相应烦恼断故。<a id="a-2e"></a>德增者。<a id="a-2f"></a>戒定慧具不缺减故。<a id="a-2g"></a>有勇者。<a id="a-2h"></a>利益他时不疲惓故。<a id="a-2i"></a>经富者。<a id="a-2j"></a>得多闻故。<a id="a-2k"></a>觉真者。<a id="a-2l"></a>了实义故。<a id="a-2m"></a>善说者。<a id="a-2n"></a>不颠倒故。<a id="a-2o"></a>悲深者。<a id="a-2p"></a>绝希望故。<a id="a-2q"></a>离退者。<a id="a-2r"></a>于一切时恭敬说故。<a id="a-2s"></a>偈曰。</p>
  <p id="a2t">敬养及给侍　　身心亦相应</p>
  <p id="a2u">愿乐及以时　　下心为缘起</p>
  <p id="a2v">释曰。<a id="a-2w"></a>此偈上半显示物亲近。<a id="a-2x"></a>下半显示缘起亲近。<a id="a-2y"></a>物亲近有三。<a id="a-2z"></a>一者财。<a id="a-30"></a>谓恭敬供养。<a id="a-31"></a>二者身。<a id="a-32"></a>谓随顺给侍。<a id="a-33"></a>三者心。<a id="a-34"></a>谓给侍时身心相应。<a id="a-35"></a>缘起亲近亦有三种。<a id="a-36"></a>一者愿乐。<a id="a-37"></a>二者知时。<a id="a-38"></a>三者除慢。<a id="a-39"></a>偈曰。</p>
  <p id="a3A">为离于贪着　　为求随顺行</p>
  <p id="a3B">随顺如所教　　以此令彼喜</p>
  <p id="a3C">释曰。<a id="a-3D"></a>此偈上半显示回向亲近。<a id="a-3E"></a>下半显示因亲近。<a id="a-3F"></a>回向亲近者。<a id="a-3G"></a>不为贪着利养故。<a id="a-3H"></a>但为随顺修行故。<a id="a-3I"></a>因亲近者。<a id="a-3J"></a>菩萨如所教授随顺修行。<a id="a-3K"></a>为亲近善知识因。<a id="a-3L"></a>何以故。<a id="a-3M"></a>菩萨以此随顺令彼善知识心生欢喜故。<a id="a-3N"></a>偈曰。</p>
  <p id="a3O">善解于三乘　　自乘令成就</p>
  <p id="a3P">成生及净土　　为法不为财</p>
  <p id="a3Q">释曰。<a id="a-3R"></a>此偈显示智田依止三种亲近。<a id="a-3S"></a>善解于三乘自乘令成就者。<a id="a-3T"></a>显示智亲近。<a id="a-3U"></a>善解三乘者由智故。<a id="a-3V"></a>成生及净土者。<a id="a-3W"></a>显示田亲近。<a id="a-3X"></a>田有二种。<a id="a-3Y"></a>一众生田。<a id="a-3Z"></a>二佛土田。<a id="a-3a"></a>问此二云何名田。<a id="a-3b"></a>答自所闻法于众生相续中而建立故。<a id="a-3c"></a>随所住佛土修清净因故。<a id="a-3d"></a>为法不为财者显示依止亲近。<a id="a-3e"></a>菩萨但以法利具足为依止。<a id="a-3f"></a>是故亲近善知识。<a id="a-3g"></a>不以财利具足为依止故。<a id="a-3h"></a>问亲近善知识种差别云何。<a id="a-3i"></a>偈曰。</p>
  <p id="a3j">因果及随法　　内外与粗细</p>
  <p id="a3k">胜劣亦远近　　是谓种差别</p>
  <p id="a3l">释曰。<a id="a-3m"></a>因果差别者。<a id="a-3n"></a>谓过去亲近为因。<a id="a-3o"></a>现在亲近为果。<a id="a-3p"></a>现在亲近为因。<a id="a-3q"></a>未来亲近为果。<a id="a-3r"></a>随法差别者。<a id="a-3s"></a>谓善知识所流法门。<a id="a-3t"></a>随其差别而修行故。<a id="a-3u"></a>内外差别者。<a id="a-3v"></a>自亲近为内。<a id="a-3w"></a>令他亲近为外。<a id="a-3x"></a>粗细差别者。<a id="a-3y"></a>自听为粗。<a id="a-3z"></a>内心思惟为细。<a id="a-40"></a>胜劣差别者。<a id="a-41"></a>有慢亲近为劣。<a id="a-42"></a>无慢亲近为胜。<a id="a-43"></a>远近差别者。<a id="a-44"></a>现在趣中亲近为近。<a id="a-45"></a>生报趣中亲近为远。<a id="a-46"></a>复次生报趣中亲近为近。<a id="a-47"></a>后报趣中亲近为远。<a id="a-48"></a>复次无间亲近为近。<a id="a-49"></a>隔世亲近为远。<a id="a-4A"></a>复次愿于现在亲近为近。<a id="a-4B"></a>愿于未来亲近为远。<a id="a-4C"></a>问何等亲近善知识得为最上。<a id="a-4D"></a>偈曰。</p>
  <p id="a4E">亲近善友胜　　自意五如前</p>
  <p id="a4F">信心通方便　　和合等别故</p>
  <p id="a4G">释曰。<a id="a-4H"></a>如前供养诸佛。<a id="a-4I"></a>由五种自意故得为最胜。<a id="a-4J"></a>谓净信深心神通方便和合。<a id="a-4K"></a>此中亲近善知识最胜亦尔。<a id="a-4L"></a>由净信者。<a id="a-4M"></a>于大乘经说。<a id="a-4N"></a>亲近处生净信故。<a id="a-4O"></a>由深心者。<a id="a-4P"></a>心亦九种。<a id="a-4Q"></a>谓味心乃至善净心。<a id="a-4R"></a>亲近修行故。<a id="a-4S"></a>由神通者。<a id="a-4T"></a>谓依虚空藏等三摩提而亲近故。<a id="a-4U"></a>由方便者。<a id="a-4V"></a>谓依无分别智摄故。<a id="a-4W"></a>由和合者。<a id="a-4X"></a>诸大菩萨以一果入一切果故。<a id="a-4Y"></a>亲近品究竟。</p>
  <p data-pb></p>
  <h2 id="a4Z">梵住品第二十</h2>
  <p id="a4a">释曰。<a id="a-4b"></a>菩萨所修四梵住此云何。<a id="a-4c"></a>偈曰。</p>
  <p id="a4d">梵住有四种　　一一有四相</p>
  <p id="a4e">治障与合智　　转境及成生</p>
  <p id="a4f">释曰。<a id="a-4g"></a>梵住者。<a id="a-4h"></a>谓四无量。<a id="a-4i"></a>即慈悲喜舍。<a id="a-4j"></a>此中应知菩萨四无量。<a id="a-4k"></a>一一各有四种相。<a id="a-4l"></a>一治障。<a id="a-4m"></a>由所治断故。<a id="a-4n"></a>二合智。<a id="a-4o"></a>得无分别智对治胜故。<a id="a-4p"></a>三转境。<a id="a-4q"></a>由众生缘法缘无缘故。<a id="a-4r"></a>四成生。<a id="a-4s"></a>由作胜业成就众生故。<a id="a-4t"></a>问何等众生为众生缘。<a id="a-4u"></a>何等法及无缘为法缘及无缘。<a id="a-4v"></a>偈曰。</p>
  <p id="a4w">乐苦喜烦恼　　如是众生缘</p>
  <p id="a4x">法缘说彼法　　无缘即彼如</p>
  <p id="a4y">释曰。<a id="a-4z"></a>四种众生聚是众生缘。<a id="a-50"></a>一求乐众生聚。<a id="a-51"></a>二有苦众生聚。<a id="a-52"></a>三有喜众生聚。<a id="a-53"></a>四烦恼众生聚。<a id="a-54"></a>慈者于求乐众生聚起与乐行。<a id="a-55"></a>悲者于有苦众生聚起拔苦行。<a id="a-56"></a>喜者于有喜众生聚起不离行。<a id="a-57"></a>舍者于诸受起烦恼众生聚起令离行。<a id="a-58"></a>是名众生缘。<a id="a-59"></a>法缘者。<a id="a-5A"></a>即是说彼四种梵住法。<a id="a-5B"></a>说名法缘。<a id="a-5C"></a>无缘者。<a id="a-5D"></a>即是彼如以无分别故。<a id="a-5E"></a>说名无缘。<a id="a-5F"></a>偈曰。</p>
  <p id="a5G">及彼如义故　　忍位得清净</p>
  <p id="a5H">身口业所摄　　亦尽诸烦恼</p>
  <p id="a5I">释曰。<a id="a-5J"></a>彼四种行应知。<a id="a-5K"></a>无缘慈者。<a id="a-5L"></a>以如缘故。<a id="a-5M"></a>八地无生法忍时得。<a id="a-5N"></a>一切善根亦得圆满。<a id="a-5O"></a>彼清净故。<a id="a-5P"></a>及慈所依身口二业所摄者。<a id="a-5Q"></a>诸烦恼亦尽。<a id="a-5R"></a>如烦恼所缘。<a id="a-5S"></a>说意自体诸烦恼断。<a id="a-5T"></a>断所缘故。<a id="a-5U"></a>如是修多罗中说。<a id="a-5V"></a>问彼四梵住何等行差别。<a id="a-5W"></a>偈曰。</p>
  <p id="a5X">有动及不动　　亦啖及不啖</p>
  <p id="a5Y">应知四梵住　　如是行差别</p>
  <p id="a5Z">释曰。<a id="a-5a"></a>彼四梵住应知。<a id="a-5b"></a>有四种行差别。<a id="a-5c"></a>一者动。<a id="a-5d"></a>二者不动。<a id="a-5e"></a>三者啖。<a id="a-5f"></a>四者不啖。<a id="a-5g"></a>动者退分。<a id="a-5h"></a>可退故。<a id="a-5i"></a>不动者。<a id="a-5j"></a>住分及胜分。<a id="a-5k"></a>不可退故。<a id="a-5l"></a>啖者染污。<a id="a-5m"></a>贪着乐味无大心故。<a id="a-5n"></a>不啖者。<a id="a-5o"></a>不染污也。<a id="a-5p"></a>此退等行。<a id="a-5q"></a>是梵住差别。<a id="a-5r"></a>诸菩萨住不动及不啖中。<a id="a-5s"></a>不住于动及啖中。<a id="a-5t"></a>问梵住种差别云何。<a id="a-5u"></a>偈曰。</p>
  <p id="a5v">前六及前二　　下地亦下心</p>
  <p id="a5w">相似等为下　　翻下则为上</p>
  <p id="a5x">释曰。<a id="a-5y"></a>下上差别者。<a id="a-5z"></a>彼不定地自性。<a id="a-60"></a>前六品为下。<a id="a-61"></a>一切定地前二品亦为下。<a id="a-62"></a>谓软软软中下地亦为下。<a id="a-63"></a>谓下七地菩萨观上地故。<a id="a-64"></a>下心亦为下。<a id="a-65"></a>谓诸声闻故。<a id="a-66"></a>相似亦为下。<a id="a-67"></a>谓未得无生法忍菩萨故。<a id="a-68"></a>如所说下翻此下则为上应知。<a id="a-69"></a>问此四梵住能得几果。<a id="a-6A"></a>偈曰。</p>
  <p id="a6B">所生欲界报　　满聚亦成生</p>
  <p id="a6C">不离及离障　　具足五为果</p>
  <p id="a6D">释曰。<a id="a-6E"></a>菩萨住诸梵住为因具得五果。<a id="a-6F"></a>一者欲界众生中生。<a id="a-6G"></a>是果报果。<a id="a-6H"></a>二者二聚圆满。<a id="a-6I"></a>是增上果。<a id="a-6J"></a>三者成熟众生。<a id="a-6K"></a>是丈夫果。<a id="a-6L"></a>四者一切生处不离梵住。<a id="a-6M"></a>是依果。<a id="a-6N"></a>五者所生之处恒离彼障。<a id="a-6O"></a>是相离果。<a id="a-6P"></a>问此梵住中有何等事是菩萨相偈曰。</p>
  <p id="a6Q">设遇重障缘　　及以自放逸</p>
  <p id="a6R">欲知菩萨相　　梵心无退转</p>
  <p id="a6S">释曰。<a id="a-6T"></a>菩萨有二事。<a id="a-6U"></a>梵心不动应知。<a id="a-6V"></a>是为菩萨相。<a id="a-6W"></a>一者设遇重障因缘心终无异。<a id="a-6X"></a>是菩萨相。<a id="a-6Y"></a>二者设自放逸谓能治不现前时心亦无异。<a id="a-6Z"></a>是菩萨相。<a id="a-6a"></a>况无量现前时。<a id="a-6b"></a>问梵住障碍云何。<a id="a-6c"></a>偈曰。</p>
  <p id="a6d">四梵有四障　　嗔恼忧欲故</p>
  <p id="a6e">菩萨具此障　　多种过失起</p>
  <p id="a6f">释曰。<a id="a-6g"></a>彼四梵所对治具有四障。<a id="a-6h"></a>如其次第。<a id="a-6i"></a>一嗔二恼三忧四欲。<a id="a-6j"></a>由如此障梵无体故。<a id="a-6k"></a>若有此四复生多种过失。<a id="a-6l"></a>问多失云何。<a id="a-6m"></a>偈曰。</p>
  <p id="a6n">如是诸烦恼　　起则有三害</p>
  <p id="a6o">自害亦害彼　　及以尸罗害</p>
  <p id="a6p">释曰。<a id="a-6q"></a>此偈显示三害过失。<a id="a-6r"></a>一自害。<a id="a-6s"></a>谓自苦思作。<a id="a-6t"></a>二他害。<a id="a-6u"></a>谓他苦思作。<a id="a-6v"></a>三尸罗害。<a id="a-6w"></a>谓俱苦思作。<a id="a-6x"></a>偈曰。</p>
  <p id="a6y">有悔亦失利　　失护及师舍</p>
  <p id="a6z">治罚并恶名　　如是六呵责</p>
  <p id="a70">释曰。<a id="a-71"></a>此偈显示得六种呵责过失。<a id="a-72"></a>一者自呵责。<a id="a-73"></a>由有忧悔故。<a id="a-74"></a>二者他呵责。<a id="a-75"></a>由失利养故。<a id="a-76"></a>三者天呵责。<a id="a-77"></a>由失拥护故四者大师呵责。<a id="a-78"></a>由大师所舍故。<a id="a-79"></a>五者梵行呵责。<a id="a-7A"></a>由智慧梵行人如法治罚故。<a id="a-7B"></a>六者十方人呵责。<a id="a-7C"></a>恶名流出故。<a id="a-7D"></a>偈曰。</p>
  <p id="a7E">后身诸难堕　　梵住今亦退</p>
  <p id="a7F">心数亦苦得　　复次三过生</p>
  <p id="a7G">释曰。<a id="a-7H"></a>此偈显示后得三种过失。<a id="a-7I"></a>一者堕难。<a id="a-7J"></a>由此恶业得。<a id="a-7K"></a>后世恶报故。<a id="a-7L"></a>二者退行。<a id="a-7M"></a>由已得退及未得退退失现在未来梵住故。<a id="a-7N"></a>三者苦生。<a id="a-7O"></a>由心数法从彼生大忧苦故。<a id="a-7P"></a>问已说过失。<a id="a-7Q"></a>何者是功德。<a id="a-7R"></a>偈曰。</p>
  <p id="a7S">善住梵住人　　远离彼诸恶</p>
  <p id="a7T">生死不能污　　不舍济群生</p>
  <p id="a7U">释曰。<a id="a-7V"></a>住梵住者得二功德。<a id="a-7W"></a>一者舍烦恼。<a id="a-7X"></a>如前所说过失悉远离故。<a id="a-7Y"></a>二者不舍众生。<a id="a-7Z"></a>为成熟众生生死不能污故。<a id="a-7a"></a>问已知功德。<a id="a-7b"></a>此功德云何知最尊最上。<a id="a-7c"></a>偈曰。</p>
  <p id="a7d">如人有一子　　有德生极爱</p>
  <p id="a7e">菩萨于一切　　起梵胜过彼</p>
  <p id="a7f">释曰。<a id="a-7g"></a>由过此譬则显示菩萨四种梵住最尊最上。<a id="a-7h"></a>问大悲以何等众生为所缘。<a id="a-7i"></a>偈曰。</p>
  <p id="a7j">炽然及怨胜　　苦逼亦闇覆</p>
  <p id="a7k">住险将大缚　　食毒并失道</p>
  <p id="a7l">复有非道住　　及以瘦涩者</p>
  <p id="a7m">如此十众生　　大悲心所缘</p>
  <p id="a7n">释曰。<a id="a-7o"></a>菩萨大悲略以十种众生为境界。<a id="a-7p"></a>一是炽然众生。<a id="a-7q"></a>谓乐着欲染者。<a id="a-7r"></a>二是怨胜众生。<a id="a-7s"></a>谓修善时为魔障碍者。<a id="a-7t"></a>三是苦逼众生。<a id="a-7u"></a>谓在三涂者。<a id="a-7v"></a>四是闇覆众生。<a id="a-7w"></a>谓恒行不善者。<a id="a-7x"></a>由不识业报故。<a id="a-7y"></a>五是住险众生。<a id="a-7z"></a>谓不乐涅槃者。<a id="a-80"></a>由生死险道不断绝故。<a id="a-81"></a>六是大缚众生。<a id="a-82"></a>谓外道僻见者。<a id="a-83"></a>由欲向解脱为种种僻见坚缚所缚故。<a id="a-84"></a>七是食毒众生。<a id="a-85"></a>谓啖定味者。<a id="a-86"></a>譬如美食杂毒则能害人。<a id="a-87"></a>善定亦尔。<a id="a-88"></a>为贪所著则便退失。<a id="a-89"></a>八是失道众生。<a id="a-8A"></a>谓增上慢者。<a id="a-8B"></a>由于真实解脱道中而迷谬故。<a id="a-8C"></a>九是非道住众生。<a id="a-8D"></a>谓于下乘不定者。<a id="a-8E"></a>由有退故。<a id="a-8F"></a>十是瘦涩众生。<a id="a-8G"></a>谓诸菩萨于二聚未满者。<a id="a-8H"></a>如此十种众生。<a id="a-8I"></a>是菩萨大悲所缘境界。<a id="a-8J"></a>已说大悲境界。<a id="a-8K"></a>次说大悲得果。<a id="a-8L"></a>偈曰。</p>
  <p id="a8M">障断及觉因　　与乐亦爱果</p>
  <p id="a8N">自流五依故　　是人去佛近</p>
  <p id="a8O">释曰。<a id="a-8P"></a>障断者。<a id="a-8Q"></a>是相离果彼障断故。<a id="a-8R"></a>觉因者。<a id="a-8S"></a>是增上果。<a id="a-8T"></a>利益众生故。<a id="a-8U"></a>与乐者。<a id="a-8V"></a>是丈夫果。<a id="a-8W"></a>丈夫所作故。<a id="a-8X"></a>爱果者。<a id="a-8Y"></a>是果报果。<a id="a-8Z"></a>得可爱报故。<a id="a-8a"></a>自流者。<a id="a-8b"></a>是依果。<a id="a-8c"></a>与未来胜悲故。<a id="a-8d"></a>如是五果皆依大悲所得。<a id="a-8e"></a>当知如此菩萨去佛菩提则为不远。<a id="a-8f"></a>已说大悲得果。<a id="a-8g"></a>次说大悲不住。<a id="a-8h"></a>偈曰。</p>
  <p id="a8i">生死苦为体　　及以无我性</p>
  <p id="a8j">不厌亦不恼　　大悲胜觉故</p>
  <p id="a8k">释曰。<a id="a-8l"></a>一切生死以苦为体以无我为性。<a id="a-8m"></a>菩萨于苦得如实知。<a id="a-8n"></a>于无我得无上觉。<a id="a-8o"></a>如是得知觉已。<a id="a-8p"></a>由大悲故于生死不生厌离。<a id="a-8q"></a>由胜觉故亦不为烦恼所恼。<a id="a-8r"></a>是故菩萨得不住涅槃。<a id="a-8s"></a>亦不住生死。<a id="a-8t"></a>已说大悲不住。<a id="a-8u"></a>次说大悲功德。<a id="a-8v"></a>偈曰。</p>
  <p id="a8w">见苦自性时　　知苦生悲苦</p>
  <p id="a8x">亦知舍方便　　恒修不厌生</p>
  <p id="a8y">释曰。<a id="a-8z"></a>菩萨观世间苦见其自性时。<a id="a-90"></a>即生悲苦。<a id="a-91"></a>如彼远离方便亦求如实知。<a id="a-92"></a>知已恒修不厌。<a id="a-93"></a>是名大悲功德。<a id="a-94"></a>已说大悲功德。<a id="a-95"></a>次说大悲差别。<a id="a-96"></a>偈曰。</p>
  <p id="a97">自性与数择　　宿习及障断</p>
  <p id="a98">应知菩萨悲　　如此四差别</p>
  <p id="a99">释曰。<a id="a-9A"></a>此大悲随其次第有四差别。<a id="a-9B"></a>一者自性。<a id="a-9C"></a>成自然故。<a id="a-9D"></a>二者数择。<a id="a-9E"></a>见功德过失故。<a id="a-9F"></a>三者宿习。<a id="a-9G"></a>由先世久修故。<a id="a-9H"></a>四者障断。<a id="a-9I"></a>由得离欲断所治恼障清净故。<a id="a-9J"></a>复有六种差别。<a id="a-9K"></a>偈曰。</p>
  <p id="a9L">非等亦非常　　非深亦非顺</p>
  <p id="a9M">非道非不得　　翻六悲如是</p>
  <p id="a9N">释曰。<a id="a-9O"></a>翻非大悲六种差别。<a id="a-9P"></a>即是大悲六种差别。<a id="a-9Q"></a>一者平等。<a id="a-9R"></a>二者常恒。<a id="a-9S"></a>三者深极。<a id="a-9T"></a>四者随顺。<a id="a-9U"></a>五者净道。<a id="a-9V"></a>六者不得。<a id="a-9W"></a>平等者。<a id="a-9X"></a>于乐受等众生所有诸受皆知是苦故。<a id="a-9Y"></a>常恒者。<a id="a-9Z"></a>乃至无余涅槃亦无尽故。<a id="a-9a"></a>深极者。<a id="a-9b"></a>入地诸菩萨得自他平等故。<a id="a-9c"></a>随顺者于一切众生苦如理拔济故。<a id="a-9d"></a>净道者。<a id="a-9e"></a>所对治恼得断除故。<a id="a-9f"></a>不得者。<a id="a-9g"></a>得无生法忍时。<a id="a-9h"></a>诸法不可得故。<a id="a-9i"></a>已说大悲差别次说大悲如树。<a id="a-9j"></a>偈曰。</p>
  <p id="a9k">悲忍思愿生　　成熟次第说</p>
  <p id="a9l">大根至大果　　悲树六事成</p>
  <p id="a9m">释曰。<a id="a-9n"></a>此大悲树应知以六事成就。<a id="a-9o"></a>一者大悲。<a id="a-9p"></a>二者忍辱。<a id="a-9q"></a>三者思惟。<a id="a-9r"></a>四者胜愿。<a id="a-9s"></a>五者胜生。<a id="a-9t"></a>六者成熟。<a id="a-9u"></a>此即是根茎枝叶华果六位。<a id="a-9v"></a>问此事云何。<a id="a-9w"></a>答此树以大悲为根。<a id="a-9x"></a>以忍辱为茎。<a id="a-9y"></a>以利益众生思惟为枝。<a id="a-9z"></a>以胜生愿为叶。<a id="a-A0"></a>以所得胜生为华。<a id="a-A1"></a>以成熟众生为果。<a id="a-A2"></a>问何故六事先后如此。<a id="a-A3"></a>偈曰。</p>
  <p id="aA4">无悲则无忍　　如是六次第</p>
  <p id="aA5">胜生若不得　　成熟众生无</p>
  <p id="aA6">释曰。<a id="a-A7"></a>若无大悲则不能起大苦难行忍。<a id="a-A8"></a>若无大苦难行忍则不能起利益众生思惟。<a id="a-A9"></a>若无利益众生思惟则不能起胜生愿。<a id="a-AA"></a>若无胜生愿则不能向胜生处。<a id="a-AB"></a>若不向胜生处则不能成熟众生。<a id="a-AC"></a>问前后相似如此。<a id="a-AD"></a>成立相似复云何。<a id="a-AE"></a>偈曰。</p>
  <p id="aAF">根生以慈润　　茎擢以乐广</p>
  <p id="aAG">念正则增枝　　愿续则长叶</p>
  <p id="aAH">内缘成为华　　外缘成为果</p>
  <p id="aAI">当知悲根等　　如是次第成</p>
  <p id="aAJ">释曰。<a id="a-AK"></a>此中成立相似者。<a id="a-AL"></a>悲以慈润能令滋生。<a id="a-AM"></a>由有慈者见他苦已生悲苦故。<a id="a-AN"></a>是故以悲为根。<a id="a-AO"></a>忍以乐想能令抽擢。<a id="a-AP"></a>由菩萨利他苦生乐想乐想生已能令忍辱得广大故。<a id="a-AQ"></a>是故以忍为茎。<a id="a-AR"></a>思以正念能令增进。<a id="a-AS"></a>由忍广已能于利他事中起正念故。<a id="a-AT"></a>是故以思为枝。<a id="a-AU"></a>愿以相续能令长成。<a id="a-AV"></a>由前灭后生。<a id="a-AW"></a>譬如叶长落故抽新。<a id="a-AX"></a>是故以愿为叶。<a id="a-AY"></a>生以内缘成为实。<a id="a-AZ"></a>由自身成熟则受生不虚。<a id="a-Aa"></a>是故以生为华。<a id="a-Ab"></a>成熟者。<a id="a-Ac"></a>以外缘成为实。<a id="a-Ad"></a>由他身成熟则利益不虚。<a id="a-Ae"></a>是故以成熟众生为果。<a id="a-Af"></a>如是次第。<a id="a-Ag"></a>成立应知。<a id="a-Ah"></a>已说大悲如树。<a id="a-Ai"></a>次赞大悲功德。<a id="a-Aj"></a>偈曰。</p>
  <p id="aAk">大悲利益作　　谁于他不起</p>
  <p id="aAl">于苦胜乐生　　乐生由悲故</p>
  <p id="aAm">释曰。<a id="a-An"></a>此义如偈所说。<a id="a-Ao"></a>已赞大悲功德。<a id="a-Ap"></a>次说大悲无著。<a id="a-Aq"></a>偈曰。</p>
  <p id="aAr">菩萨悲自在　　寂静尚不住</p>
  <p id="aAs">世乐及身命　　此爱云何起</p>
  <p id="aAt">释曰。<a id="a-Au"></a>一切世间皆爱世乐及自身命。<a id="a-Av"></a>一切声闻缘觉虽不爱世乐及自身命。<a id="a-Aw"></a>而于涅槃起住着意。<a id="a-Ax"></a>菩萨不尔。<a id="a-Ay"></a>大悲自在故。<a id="a-Az"></a>于涅槃尚不住。<a id="a-B0"></a>何况住彼二爱中。<a id="a-B1"></a>已说大悲无著。<a id="a-B2"></a>次说大悲爱胜。<a id="a-B3"></a>偈曰。</p>
  <p id="aB4">贪爱非无障　　世悲亦世间</p>
  <p id="aB5">菩萨悲爱起　　障尽亦过世</p>
  <p id="aB6">释曰。<a id="a-B7"></a>悲爱最胜自有二义。<a id="a-B8"></a>一者障尽。<a id="a-B9"></a>二者过世。<a id="a-BA"></a>爱亲等贪则自体是障。<a id="a-BB"></a>行世间悲体虽非障而是世间。<a id="a-BC"></a>菩萨悲爱自体障尽而复过世。<a id="a-BD"></a>故为最胜。<a id="a-BE"></a>问云何障尽。<a id="a-BF"></a>偈曰。</p>
  <p id="aBG">有苦及无智　　大海及大闇</p>
  <p id="aBH">拔济以方便　　云何不障尽</p>
  <p id="aBI">释曰。<a id="a-BJ"></a>有苦为大海。<a id="a-BK"></a>无智为大闇。<a id="a-BL"></a>能拔济方便是大悲。<a id="a-BM"></a>此悲爱则障尽。<a id="a-BN"></a>问云何过世。<a id="a-BO"></a>偈曰。</p>
  <p id="aBP">罗汉及缘觉　　如是悲爱无</p>
  <p id="aBQ">何况余世间　　岂得不过世</p>
  <p id="aBR">释曰。<a id="a-BS"></a>阿罗汉辟支佛尚无大悲爱。<a id="a-BT"></a>况余世间而有可得。<a id="a-BU"></a>若如是者。<a id="a-BV"></a>岂不过世乎。<a id="a-BW"></a>已说大悲爱胜。<a id="a-BX"></a>次说大悲无厌。<a id="a-BY"></a>偈曰。</p>
  <p id="aBZ">得悲诸菩萨　　舍苦而起苦</p>
  <p id="aBa">彼初起苦怖　　证时欣乐甚</p>
  <p id="aBb">释曰。<a id="a-Bc"></a>舍苦者。<a id="a-Bd"></a>谓诸菩萨以大悲故欲舍他苦。<a id="a-Be"></a>而起苦者。<a id="a-Bf"></a>由舍他苦则起自苦。<a id="a-Bg"></a>彼初起苦怖者。<a id="a-Bh"></a>彼初谓信行地菩萨。<a id="a-Bi"></a>彼于起苦中而生怯怖。<a id="a-Bj"></a>由自他平等未见故。<a id="a-Bk"></a>由苦如实未触故。<a id="a-Bl"></a>证时欣乐甚者。<a id="a-Bm"></a>证时谓净心地菩萨。<a id="a-Bn"></a>彼于起苦中生极欣乐。<a id="a-Bo"></a>由见自他平等故。<a id="a-Bp"></a>由苦如实已触故。<a id="a-Bq"></a>已说大悲无厌。<a id="a-Br"></a>次说大悲苦胜。<a id="a-Bs"></a>偈曰。</p>
  <p id="aBt">悲苦最希有　　苦胜一切乐</p>
  <p id="aBu">更乐悲生故　　办非有况余</p>
  <p id="aBv">释曰。<a id="a-Bw"></a>悲苦最希有者。<a id="a-Bx"></a>谓从他苦而生大悲。<a id="a-By"></a>从大悲而生自苦。<a id="a-Bz"></a>如是悲苦有何希有。<a id="a-C0"></a>而得过此故为最希有。<a id="a-C1"></a>苦胜一切乐者。<a id="a-C2"></a>即此悲苦。<a id="a-C3"></a>胜于一切世间之乐。<a id="a-C4"></a>问何故。<a id="a-C5"></a>答更乐悲生故。<a id="a-C6"></a>此诸菩萨更以悲苦为乐。<a id="a-C7"></a>由此苦从大悲生故。<a id="a-C8"></a>办非有况余者。<a id="a-C9"></a>彼乐所作已办者尚无。<a id="a-CA"></a>况余世间而得有也。<a id="a-CB"></a>已说大悲苦胜。<a id="a-CC"></a>次说大悲施胜。<a id="a-CD"></a>偈曰。</p>
  <p id="aCE">施与悲共起　　能令菩萨乐</p>
  <p id="aCF">三界中乐受　　比此无一分</p>
  <p id="aCG">释曰。<a id="a-CH"></a>若布施与大悲俱生。<a id="a-CI"></a>则能起菩萨胜乐。<a id="a-CJ"></a>于三界中所作诸乐。<a id="a-CK"></a>欲比大悲施所作乐。<a id="a-CL"></a>无有一分而得相似。<a id="a-CM"></a>已说大悲施胜。<a id="a-CN"></a>次说大悲忍苦。<a id="a-CO"></a>偈曰。</p>
  <p id="aCP">生死苦自性　　不舍由悲故</p>
  <p id="aCQ">起苦利他因　　云何舍不习</p>
  <p id="aCR">释曰。<a id="a-CS"></a>一切苦悉入生死苦中。<a id="a-CT"></a>诸菩萨不舍生死由大悲故。<a id="a-CU"></a>菩萨起苦是利他因。<a id="a-CV"></a>菩萨不舍生死时即是不舍一切苦。<a id="a-CW"></a>已说大悲忍苦。<a id="a-CX"></a>次说大悲施果。<a id="a-CY"></a>偈曰。</p>
  <p id="aCZ">悲施财三果　　悲者恒增长</p>
  <p id="aCa">爱生及摄生　　资生复三乐</p>
  <p id="aCb">释曰。<a id="a-Cc"></a>悲施财三果悲者恒增长者。<a id="a-Cd"></a>谓菩萨大悲能增长三种果。<a id="a-Ce"></a>一者增悲。<a id="a-Cf"></a>由修习故能令自体增长。<a id="a-Cg"></a>二者增施。<a id="a-Ch"></a>由悲自在故能令施得增长。<a id="a-Ci"></a>三者增财。<a id="a-Cj"></a>由施自在故能令财得增长。<a id="a-Ck"></a>爱生及摄生资生复三乐者。<a id="a-Cl"></a>从是三果复生三乐。<a id="a-Cm"></a>一者从悲为因生爱生乐。<a id="a-Cn"></a>二者从施为因生摄生乐。<a id="a-Co"></a>三者从财为因生资生乐。<a id="a-Cp"></a>已说大悲增果。<a id="a-Cq"></a>次说大悲劝进。<a id="a-Cr"></a>偈曰。</p>
  <p id="aCs">悲长及施增　　成生亦乐起</p>
  <p id="aCt">牵来复将去　　大悲劝如是</p>
  <p id="aCu">释曰。<a id="a-Cv"></a>大悲劝进菩萨行六种功德。<a id="a-Cw"></a>大悲义言。<a id="a-Cx"></a>菩萨汝修习我令我滋长。<a id="a-Cy"></a>汝舍资财令施增进。<a id="a-Cz"></a>汝应以施成熟众生。<a id="a-D0"></a>汝应以施令自乐起。<a id="a-D1"></a>汝若施者招引大菩提二聚及余令向己来。<a id="a-D2"></a>汝若施者将导二聚及余令向大菩提去。<a id="a-D3"></a>已说大悲劝进。<a id="a-D4"></a>次说大悲乐胜。<a id="a-D5"></a>偈曰。</p>
  <p id="aD6">苦者悲诸苦　　不施云何乐</p>
  <p id="aD7">以令自乐故　　施乐拔他苦</p>
  <p id="aD8">释曰。<a id="a-D9"></a>苦者悲诸苦者。<a id="a-DA"></a>诸菩萨以悲起诸苦。<a id="a-DB"></a>是故名苦者。<a id="a-DC"></a>不施云何乐者。<a id="a-DD"></a>菩萨大悲故以他苦为自苦。<a id="a-DE"></a>若不施他乐云何得自乐。<a id="a-DF"></a>以令自乐故施乐拔他苦者。<a id="a-DG"></a>若菩萨施众生乐拔众生苦时。<a id="a-DH"></a>即是菩萨自作乐。<a id="a-DI"></a>已说大悲乐胜。<a id="a-DJ"></a>次说大悲教授。<a id="a-DK"></a>偈曰。</p>
  <p id="aDL">悲者教自施　　施彼勿自求</p>
  <p id="aDM">施报愿不受　　有愿还以施</p>
  <p id="aDN">释曰。<a id="a-DO"></a>此偈教行无求施。<a id="a-DP"></a>悲者教自施施彼勿自求者。<a id="a-DQ"></a>大悲义言。<a id="a-DR"></a>汝施施他时莫求自乐。<a id="a-DS"></a>他乐若无自乐亦无。<a id="a-DT"></a>何以故。<a id="a-DU"></a>乐不别故。<a id="a-DV"></a>施报愿不受有愿还以施者。<a id="a-DW"></a>若我施果亦愿不受。<a id="a-DX"></a>设有果时还以布施。<a id="a-DY"></a>偈曰。</p>
  <p id="aDZ">施及于施果　　普施于一切</p>
  <p id="aDa">彼乐我乐故　　施彼我无须</p>
  <p id="aDb">释曰。<a id="a-Dc"></a>此偈教行施果施。<a id="a-Dd"></a>谓施及施所得果。<a id="a-De"></a>普施一切众生。<a id="a-Df"></a>何以故。<a id="a-Dg"></a>悲者以彼乐为自乐故。<a id="a-Dh"></a>是故菩萨所有施果。<a id="a-Di"></a>皆应布施一切众生。<a id="a-Dj"></a>大悲作如是教授。<a id="a-Dk"></a>偈曰。</p>
  <p id="aDl">轻财而以施　　来多复来好</p>
  <p id="aDm">不用而自来　　还用展转施</p>
  <p id="aDn">释曰。<a id="a-Do"></a>此偈教行厌财施。<a id="a-Dp"></a>若人厌财而行施者。<a id="a-Dq"></a>是人虽不欲财而财自来。<a id="a-Dr"></a>极广极妙道理如此。<a id="a-Ds"></a>以大心故。<a id="a-Dt"></a>若有如此还用布施。<a id="a-Du"></a>是则资财来而复来。<a id="a-Dv"></a>菩萨则施而复施。<a id="a-Dw"></a>何以故。<a id="a-Dx"></a>非求自乐。<a id="a-Dy"></a>欲令施施无穷故。<a id="a-Dz"></a>偈曰。</p>
  <p id="aE0">悲者以大悲　　尽施及常施</p>
  <p id="aE1">应作如是施　　慎勿求施果</p>
  <p id="aE2">释曰。<a id="a-E3"></a>此偈教行无间施应知。<a id="a-E4"></a>偈曰。</p>
  <p id="aE5">若我不乐施　　施果不施时</p>
  <p id="aE6">施无一刹那　　以无施爱故</p>
  <p id="aE7">释曰。<a id="a-E8"></a>此偈教行无厌施应知。<a id="a-E9"></a>偈曰。</p>
  <p id="aEA">不作不与果　　与果与作者</p>
  <p id="aEB">是汝观恩过　　与我不相似</p>
  <p id="aEC">释曰。<a id="a-ED"></a>此偈教行舍恩施。<a id="a-EE"></a>菩萨语施云。<a id="a-EF"></a>若人行汝者。<a id="a-EG"></a>汝方与果。<a id="a-EH"></a>是汝待报恩过失。<a id="a-EI"></a>我则不尔。<a id="a-EJ"></a>是汝不与我相似。<a id="a-EK"></a>复次若人行汝者。<a id="a-EL"></a>汝但与此人果。<a id="a-EM"></a>汝则是待报恩者。<a id="a-EN"></a>我则不尔。<a id="a-EO"></a>所行施果与一切众生。<a id="a-EP"></a>是汝不与我相似。<a id="a-EQ"></a>已说大悲教施。<a id="a-ER"></a>次说大悲行施。<a id="a-ES"></a>偈曰。</p>
  <p id="aET">无障及净句　　利彼亦自量</p>
  <p id="aEU">无求与无著　　悲者如是施</p>
  <p id="aEV">释曰。<a id="a-EW"></a>无障者。<a id="a-EX"></a>谓不夺他物行施故。<a id="a-EY"></a>净句者。<a id="a-EZ"></a>以如法财行施。<a id="a-Ea"></a>谓不以毒物兵杖酒等施故。<a id="a-Eb"></a>利彼者。<a id="a-Ec"></a>以施摄他时置于善根故。<a id="a-Ed"></a>自量者。<a id="a-Ee"></a>不令自眷属有乏少故。<a id="a-Ef"></a>无求者。<a id="a-Eg"></a>谓前众生或无。<a id="a-Eh"></a>心求或无口求。<a id="a-Ei"></a>见彼乏少自然而施。<a id="a-Ej"></a>及不简福田故。<a id="a-Ek"></a>无著者。<a id="a-El"></a>不求报恩及以果报故。<a id="a-Em"></a>偈曰。</p>
  <p id="aEn">尽广胜常喜　　离着亦清净</p>
  <p id="aEo">回向于二处　　菩提及善根</p>
  <p id="aEp">释曰。<a id="a-Eq"></a>尽者。<a id="a-Er"></a>内外物施故。<a id="a-Es"></a>广者。<a id="a-Et"></a>多物施故。<a id="a-Eu"></a>胜者。<a id="a-Ev"></a>妙物施故。<a id="a-Ew"></a>常者。<a id="a-Ex"></a>恒施故。<a id="a-Ey"></a>喜者。<a id="a-Ez"></a>离嗔施故。<a id="a-F0"></a>谓乞求者作不饶益时忍而喜施。<a id="a-F1"></a>离著者。<a id="a-F2"></a>无希望故。<a id="a-F3"></a>如前无著说。<a id="a-F4"></a>清净者。<a id="a-F5"></a>以如法故。<a id="a-F6"></a>如前净句说。<a id="a-F7"></a>回向菩提者。<a id="a-F8"></a>回向大菩提故。<a id="a-F9"></a>回向善根者。<a id="a-FA"></a>回向随顺善根器故。<a id="a-FB"></a>已说大悲行施。<a id="a-FC"></a>次说大悲受用差别。<a id="a-FD"></a>偈曰。</p>
  <p id="aFE">有财而自用　　及用施众生</p>
  <p id="aFF">得喜施喜胜　　三乐养心故</p>
  <p id="aFG">释曰。<a id="a-FH"></a>菩萨自受用财生喜。<a id="a-FI"></a>及用财布施众生生喜。<a id="a-FJ"></a>二喜相比施喜为胜。<a id="a-FK"></a>何以故。<a id="a-FL"></a>三乐养心故。<a id="a-FM"></a>三乐者。<a id="a-FN"></a>一布施喜。<a id="a-FO"></a>二摄他喜。<a id="a-FP"></a>三菩提聚满足喜。<a id="a-FQ"></a>已说大悲受用差别。<a id="a-FR"></a>次说大悲增长诸度。<a id="a-FS"></a>偈曰。</p>
  <p id="aFT">悭恶嗔放逸　　缘着及邪着</p>
  <p id="aFU">如是六蔽者　　悲令六度增</p>
  <p id="aFV">释曰。<a id="a-FW"></a>悭者。<a id="a-FX"></a>少物不能舍故。<a id="a-FY"></a>恶者。<a id="a-FZ"></a>破戒及恼他故。<a id="a-Fa"></a>嗔者。<a id="a-Fb"></a>于少不饶益起大嗔故。<a id="a-Fc"></a>放逸者。<a id="a-Fd"></a>于诸善法不勤行故。<a id="a-Fe"></a>缘著者。<a id="a-Ff"></a>五欲乱心故。<a id="a-Fg"></a>邪著者。<a id="a-Fh"></a>外道无慧故。<a id="a-Fi"></a>如是住六蔽者。<a id="a-Fj"></a>大悲怜愍为说过失。<a id="a-Fk"></a>令六波罗蜜而得增长。<a id="a-Fl"></a>说大悲增长诸度已。<a id="a-Fm"></a>此大悲从四缘生。<a id="a-Fn"></a>亦应显示。<a id="a-Fo"></a>偈曰。</p>
  <p id="aFp">苦乐不苦乐　　因力及善友</p>
  <p id="aFq">自体相续流　　大悲四缘义</p>
  <p id="aFr">释曰。<a id="a-Fs"></a>苦乐不苦乐者。<a id="a-Ft"></a>显示缘缘具缘。<a id="a-Fu"></a>三受三苦俱起悲故。<a id="a-Fv"></a>问舍受云何苦。<a id="a-Fw"></a>答由行苦故。<a id="a-Fx"></a>因力者。<a id="a-Fy"></a>显示因缘。<a id="a-Fz"></a>善友者。<a id="a-G0"></a>显示增上缘。<a id="a-G1"></a>自体相续流者。<a id="a-G2"></a>显示次第缘。<a id="a-G3"></a>问大悲如是生已云何得平等。<a id="a-G4"></a>偈曰。</p>
  <p id="aG5">行相及思惟　　随顺与离障</p>
  <p id="aG6">不得亦清净　　六义悲平等</p>
  <p id="aG7">释曰。<a id="a-G8"></a>大悲平等有六种。<a id="a-G9"></a>一者行相平等。<a id="a-GA"></a>由三受位众生平等知是苦故。<a id="a-GB"></a>二者思惟平等。<a id="a-GC"></a>由平等怜愍故。<a id="a-GD"></a>三者随顺平等。<a id="a-GE"></a>由平等救济故。<a id="a-GF"></a>四者离障平等。<a id="a-GG"></a>由平等不恼故。<a id="a-GH"></a>五者不得平等。<a id="a-GI"></a>由自他及悲三轮平等不可得故。<a id="a-GJ"></a>六者清净平等。<a id="a-GK"></a>由八地无生忍时平等得故。<a id="a-GL"></a>问如是别说大悲已。<a id="a-GM"></a>此四梵住云何修习得令无上。<a id="a-GN"></a>偈曰。</p>
  <p id="aGO">慈等令无上　　自意修亦五</p>
  <p id="aGP">信心通方便　　和合如前说</p>
  <p id="aGQ">释曰。<a id="a-GR"></a>如前供养诸佛亲近善友皆由五种自意修习得令无上。<a id="a-GS"></a>梵住亦尔。<a id="a-GT"></a>由净信者。<a id="a-GU"></a>于大乘经说。<a id="a-GV"></a>梵住处生净信故。<a id="a-GW"></a>由深心者。<a id="a-GX"></a>以九种心修梵住故。<a id="a-GY"></a>由神通者。<a id="a-GZ"></a>依虚空等定而修习故。<a id="a-Ga"></a>由方便者。<a id="a-Gb"></a>依无分别智所摄故。<a id="a-Gc"></a>由和合者以一果入一切果故。<a id="a-Gd"></a>梵住品究竟。</p>
 </body>
</html>