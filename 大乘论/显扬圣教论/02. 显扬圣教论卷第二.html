<!doctype html>
<html id="z3IBVPixH" data-ver="1039">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">显扬圣教论卷第二</h1>
  <h2 id="a2">摄事品第一之二</h2>
  <p id="a3">如是已说杂染谛今当说颂曰。</p>
  <p id="a4">诸谛有六种</p>
  <p id="a5">论曰。<a id="a-6"></a>谛有六种。<a id="a-7"></a>一世俗谛。<a id="a-8"></a>二胜义谛。<a id="a-9"></a>三苦谛。<a id="a-A"></a>四集谛。<a id="a-B"></a>五灭谛。<a id="a-C"></a>六道谛。<a id="a-D"></a>世俗谛者。<a id="a-E"></a>谓名句文身。<a id="a-F"></a>及依彼义一切言说。<a id="a-G"></a>及依言说所解了义。<a id="a-H"></a>又曾得世间心及心法。<a id="a-I"></a>及彼所行境义。</p>
  <p id="aJ">胜义谛者。<a id="a-K"></a>谓圣智及彼所行境义。<a id="a-L"></a>及彼相应心心法等。</p>
  <p id="aM">苦谛者。<a id="a-N"></a>此有二种。<a id="a-O"></a>一世俗谛所摄。<a id="a-P"></a>二胜义谛所摄。<a id="a-Q"></a>世俗谛所摄者。<a id="a-R"></a>如经中说。<a id="a-S"></a>生苦老苦病苦死苦怨憎会苦爱别离苦求不得苦。<a id="a-T"></a>胜义谛所摄者。<a id="a-U"></a>如经中说。<a id="a-V"></a>略摄一切五取蕴苦。</p>
  <p id="aW">集谛者。<a id="a-X"></a>此有四种。<a id="a-Y"></a>一全摄。<a id="a-Z"></a>二胜摄。<a id="a-a"></a>三世俗谛摄。<a id="a-b"></a>四胜义谛摄。<a id="a-c"></a>全摄者。<a id="a-d"></a>谓一切三界烦恼及业。<a id="a-e"></a>皆名集谛。<a id="a-f"></a>胜摄者。<a id="a-g"></a>谓缘已得未得自体及境所起爱后有爱喜俱行爱处处喜爱。<a id="a-h"></a>皆名集谛。<a id="a-i"></a>世俗谛摄者。<a id="a-j"></a>若因能感世俗谛所摄苦谛。<a id="a-k"></a>胜义谛摄者。<a id="a-l"></a>若因能感胜义谛所摄苦谛。<a id="a-m"></a>灭谛者。<a id="a-n"></a>亦有四种如前所说。<a id="a-o"></a>全摄者。<a id="a-p"></a>谓全摄集谛无余断弃。<a id="a-q"></a>吐尽离欲灭没寂静。<a id="a-r"></a>胜摄者。<a id="a-s"></a>谓胜摄集谛无余断弃。<a id="a-t"></a>如是广说。<a id="a-u"></a>世俗谛摄者。<a id="a-v"></a>谓于世俗谛所摄集谛无余断弃。<a id="a-w"></a>如是广说。<a id="a-x"></a>胜义谛摄者。<a id="a-y"></a>谓于胜义谛所摄集谛无余断弃。<a id="a-z"></a>如是广说。</p>
  <p id="a10">道谛者。<a id="a-11"></a>亦有四种。<a id="a-12"></a>如前所说。<a id="a-13"></a>全摄者。<a id="a-14"></a>谓一切觉分。<a id="a-15"></a>胜摄者。<a id="a-16"></a>谓八圣道支。<a id="a-17"></a>世俗谛摄者。<a id="a-18"></a>谓于世俗谛所摄苦谛集谛灭谛。<a id="a-19"></a>为遍知故。<a id="a-1A"></a>为永断故。<a id="a-1B"></a>为作证故。<a id="a-1C"></a>一切圣道胜义谛摄者。<a id="a-1D"></a>谓于胜义谛所摄苦谛集谛灭谛。<a id="a-1E"></a>为遍知故。<a id="a-1F"></a>如是广说。</p>
  <p id="a1G">苦集灭道圣谛义者。<a id="a-1H"></a>若于此处圣智所行。<a id="a-1I"></a>此处苦集灭道。<a id="a-1J"></a>是谛由诸圣者。<a id="a-1K"></a>咸谓此是谛。<a id="a-1L"></a>是故说名圣谛。<a id="a-1M"></a>如是已说谛。<a id="a-1N"></a>依止今当说。<a id="a-1O"></a>颂曰。</p>
  <p id="a1P">依止八与二</p>
  <p id="a1Q">论曰。<a id="a-1R"></a>依止有八种。<a id="a-1S"></a>何等为八。<a id="a-1T"></a>谓四静虑及四无色。<a id="a-1U"></a>复有二种。<a id="a-1V"></a>何等为二。<a id="a-1W"></a>谓初静虑有二种。<a id="a-1X"></a>世及出世。<a id="a-1Y"></a>乃至无所有处有二种。<a id="a-1Z"></a>世及出世。<a id="a-1a"></a>非想非非想处唯是世间。</p>
  <p id="a1b">世间初静虑者。<a id="a-1c"></a>谓或缘离欲界欲增上教法。<a id="a-1d"></a>或缘离彼增上教授为境界。<a id="a-1e"></a>已由世间道作意观察炽然修习等故而得转依。<a id="a-1f"></a>然不深入所知义故。<a id="a-1g"></a>不能永害随眠。<a id="a-1h"></a>自地烦恼之所依处。<a id="a-1i"></a>是退还法。<a id="a-1j"></a>自地三摩地心及心法之所依止。<a id="a-1k"></a>如世间初静虑。<a id="a-1l"></a>如是乃至世间非想非非想处。<a id="a-1m"></a>各缘离下地欲增上教法。<a id="a-1n"></a>广说如前。<a id="a-1o"></a>出世间初静虑者。<a id="a-1p"></a>谓先以如是行如是状如是相。<a id="a-1q"></a>作意入初静虑。<a id="a-1r"></a>今不以如是行如是状如是相作意。<a id="a-1s"></a>然或于色受想行识所摄诸法。<a id="a-1t"></a>思惟如病如痈如箭。<a id="a-1u"></a>障碍无常苦空无我。<a id="a-1v"></a>或复思惟苦是苦集是集灭是灭道是道。<a id="a-1w"></a>或复思惟真如法性实际。<a id="a-1x"></a>如是于诸法中。<a id="a-1y"></a>思惟如病乃至实际。<a id="a-1z"></a>已于如是法心生厌怖。<a id="a-20"></a>生厌怖已。<a id="a-21"></a>于不死界摄心而住。<a id="a-22"></a>或于真如法性实际摄心而住。<a id="a-23"></a>此处无分别智。<a id="a-24"></a>及彼相应心及心法。<a id="a-25"></a>及彼所依止转依。<a id="a-26"></a>由深入所知义故。<a id="a-27"></a>则能永害随眠。<a id="a-28"></a>非一切烦恼之所依处。<a id="a-29"></a>不退转法。<a id="a-2A"></a>如是名为出世间初静虑乃至无所有处。<a id="a-2B"></a>应当广说。<a id="a-2C"></a>于诸静虑及与无色。<a id="a-2D"></a>复有四种应知。<a id="a-2E"></a>一杂染。<a id="a-2F"></a>二洁白。<a id="a-2G"></a>三建立。<a id="a-2H"></a>四清净。<a id="a-2I"></a>杂染者谓于上静虑起深爱味见慢及疑。<a id="a-2J"></a>爱味者。<a id="a-2K"></a>谓有十种。<a id="a-2L"></a>一俱生作意爱味。<a id="a-2M"></a>二分别所起作意爱味。<a id="a-2N"></a>三自地作意爱味。<a id="a-2O"></a>四异地作意爱味。<a id="a-2P"></a>五过去爱味。<a id="a-2Q"></a>六未来爱味。<a id="a-2R"></a>七现在爱味。<a id="a-2S"></a>八下爱味。<a id="a-2T"></a>九中爱味。<a id="a-2U"></a>十上爱味。</p>
  <p id="a2V">洁白者。<a id="a-2W"></a>谓净及无漏。<a id="a-2X"></a>净者复有三种。<a id="a-2Y"></a>一引发故。<a id="a-2Z"></a>二上练故。<a id="a-2a"></a>三除垢所摄堪任故。<a id="a-2b"></a>无漏者。<a id="a-2c"></a>此亦三种。<a id="a-2d"></a>一出世间无漏。<a id="a-2e"></a>二此等流无漏。<a id="a-2f"></a>三离系无漏。</p>
  <p id="a2g">建立者。<a id="a-2h"></a>此复四种。<a id="a-2i"></a>一建立近分。<a id="a-2j"></a>二建立根本。<a id="a-2k"></a>三建立定。<a id="a-2l"></a>四建立生。</p>
  <p id="a2m">建立近分及根本者。<a id="a-2n"></a>如经中说。<a id="a-2o"></a>所谓此身离生喜乐之所滋润。<a id="a-2p"></a>遍滋润遍适悦遍流布者。<a id="a-2q"></a>是谓初静虑近分。<a id="a-2r"></a>如经又说。<a id="a-2s"></a>即此身中一切处无有少分离生喜乐所不遍满者。<a id="a-2t"></a>是谓初静虑根本。</p>
  <p id="a2u">如经中说。<a id="a-2v"></a>即于此身等持所生喜乐之所滋润。<a id="a-2w"></a>遍滋润遍适悦遍流布者。<a id="a-2x"></a>是谓第二静虑近分。<a id="a-2y"></a>如经又说。<a id="a-2z"></a>即此身中一切处。<a id="a-30"></a>无有少分等持所生喜乐所不遍满者。<a id="a-31"></a>是谓第二静虑根本。<a id="a-32"></a>如经中说。<a id="a-33"></a>即于此身离喜之乐之所滋润。<a id="a-34"></a>遍滋润遍适悦遍流布者。<a id="a-35"></a>是谓第三静虑近分。<a id="a-36"></a>如经又说。<a id="a-37"></a>即此身中一切处。<a id="a-38"></a>无有少分离喜之乐所不遍满者。<a id="a-39"></a>是谓第三静虑根本。<a id="a-3A"></a>如经中说。<a id="a-3B"></a>即于此身清净心及洁白心意解遍满具足住者。<a id="a-3C"></a>是谓第四静虑近分。<a id="a-3D"></a>如经又说即此身中一切处无有少分清净心及洁白心所不遍满者。<a id="a-3E"></a>是谓第四静虑根本。</p>
  <p id="a3F">如经中说。<a id="a-3G"></a>一切色想出过故。<a id="a-3H"></a>一切有对想灭没故。<a id="a-3I"></a>一切种想不作意故。<a id="a-3J"></a>入无边虚空虚空无边处者。<a id="a-3K"></a>是谓虚空无边处近分。<a id="a-3L"></a>如经又说。<a id="a-3M"></a>具足住者。<a id="a-3N"></a>是谓虚空无边处根本。</p>
  <p id="a3O">如经中说。<a id="a-3P"></a>出过一切虚空无边处。<a id="a-3Q"></a>入无边识识无边处者。<a id="a-3R"></a>是谓识无边处近分。<a id="a-3S"></a>如经又说。<a id="a-3T"></a>具足住者。<a id="a-3U"></a>是谓识无边处根本。</p>
  <p id="a3V">如经中说。<a id="a-3W"></a>超过一切识无边处。<a id="a-3X"></a>入无少所有无所有处者。<a id="a-3Y"></a>是谓无所有处近分。<a id="a-3Z"></a>如经又说。<a id="a-3a"></a>具足住者。<a id="a-3b"></a>是谓无所有处根本。</p>
  <p id="a3c">如经中说。<a id="a-3d"></a>超过一切无所有处。<a id="a-3e"></a>入非有想非无想非想非非想处者。<a id="a-3f"></a>是谓非想非非想处近分。<a id="a-3g"></a>如经又说。<a id="a-3h"></a>具足住者。<a id="a-3i"></a>是谓非想非非想处根本。</p>
  <p id="a3j">建立定者。<a id="a-3k"></a>如经中说。<a id="a-3l"></a>离欲恶不善法故。<a id="a-3m"></a>有寻有伺离生喜乐。<a id="a-3n"></a>初静虑具足住。<a id="a-3o"></a>离欲者。<a id="a-3p"></a>谓或缘离欲界欲增上教法。<a id="a-3q"></a>或缘彼教授为境界已。<a id="a-3r"></a>断欲界烦恼杂染。<a id="a-3s"></a>离恶不善法者。<a id="a-3t"></a>谓断欲界业。<a id="a-3u"></a>杂染法能堕恶趣故。<a id="a-3v"></a>名为恶。<a id="a-3w"></a>能障于善故名不善。<a id="a-3x"></a>寻者谓能对治二种杂染。<a id="a-3y"></a>出离寻无恚寻无害寻。<a id="a-3z"></a>伺者谓能对治二种杂染。<a id="a-40"></a>出离伺无恚伺无害伺。<a id="a-41"></a>离者谓由修习对治断所治障所得转依。<a id="a-42"></a>生者谓从此所生。<a id="a-43"></a>喜者谓已转依者依于转识心悦心勇心适心调安适受受所摄。<a id="a-44"></a>乐者谓已转依者依阿赖耶识能摄所依。<a id="a-45"></a>令身怡悦安适受受所摄。<a id="a-46"></a>初者谓次第定中。<a id="a-47"></a>此数最先故。<a id="a-48"></a>静虑者谓已断欲界杂染之法寻伺喜乐所依。<a id="a-49"></a>依于转依心住一境性。<a id="a-4A"></a>具足者谓修习。<a id="a-4B"></a>圆满住者。<a id="a-4C"></a>谓于入住出随意自在。</p>
  <p id="a4D">又如经说。<a id="a-4E"></a>寻伺寂静故。<a id="a-4F"></a>内等净故。<a id="a-4G"></a>心定一趣故。<a id="a-4H"></a>无寻无伺三摩地生喜乐。<a id="a-4I"></a>第二静虑具足住。<a id="a-4J"></a>寻伺寂静者。<a id="a-4K"></a>谓或缘离初静虑欲增上教法。<a id="a-4L"></a>或缘彼教授为境界已。<a id="a-4M"></a>初静虑地寻伺寂静。<a id="a-4N"></a>不复现行。<a id="a-4O"></a>内等净者。<a id="a-4P"></a>谓为对治寻伺故摄念正知。<a id="a-4Q"></a>于自内体其心舍住。<a id="a-4R"></a>远离寻伺尘浊法故名内等净。<a id="a-4S"></a>心定一趣者。<a id="a-4T"></a>谓如是入时多相续住。<a id="a-4U"></a>诸寻伺法恒不现行。<a id="a-4V"></a>无寻无伺者。<a id="a-4W"></a>谓证得寻伺断法。<a id="a-4X"></a>三摩地者。<a id="a-4Y"></a>谓已转依者。<a id="a-4Z"></a>心住一境性生者。<a id="a-4a"></a>谓从三摩地所生喜及乐。<a id="a-4b"></a>已如前说。<a id="a-4c"></a>第二静虑者。<a id="a-4d"></a>谓寻伺寂静内体遍净。<a id="a-4e"></a>三摩地所生喜乐所依。<a id="a-4f"></a>依于转依心住一境性。<a id="a-4g"></a>余如前说。</p>
  <p id="a4h">又如经说。<a id="a-4i"></a>由离喜故住舍念正知及乐身正受。<a id="a-4j"></a>圣者宣说成就舍念乐住。<a id="a-4k"></a>第三静虑具足住。<a id="a-4l"></a>离喜者。<a id="a-4m"></a>谓或缘离第二静虑欲增上教法。<a id="a-4n"></a>或缘彼教授为境界已。<a id="a-4o"></a>见第二静虑喜相过失。<a id="a-4p"></a>住舍者。<a id="a-4q"></a>谓于已生喜想及作意。<a id="a-4r"></a>不忍可故。<a id="a-4s"></a>有厌离故。<a id="a-4t"></a>不染污住心。<a id="a-4u"></a>平等心。<a id="a-4v"></a>正直心。<a id="a-4w"></a>无转动而安住性。<a id="a-4x"></a>念者谓于已观察喜不行相中。<a id="a-4y"></a>不忘明了令喜决定不复现行。<a id="a-4z"></a>正知者。<a id="a-50"></a>谓或时失念喜复现行。<a id="a-51"></a>于现行喜相分别正知。<a id="a-52"></a>乐者谓已转依者。<a id="a-53"></a>离喜离勇安适受受所摄。<a id="a-54"></a>身者谓已转依者。<a id="a-55"></a>若转识。<a id="a-56"></a>若阿赖耶识。<a id="a-57"></a>心性无别总名为身。<a id="a-58"></a>正受者谓已转依者。<a id="a-59"></a>能摄受身令身怡悦。<a id="a-5A"></a>总集说为乐。<a id="a-5B"></a>身正受此处乐受深极寂静。<a id="a-5C"></a>最胜微妙。<a id="a-5D"></a>上下所无。<a id="a-5E"></a>圣者者。<a id="a-5F"></a>谓佛及佛弟子。<a id="a-5G"></a>宣说者。<a id="a-5H"></a>谓显示施设。<a id="a-5I"></a>成就舍念乐住者。<a id="a-5J"></a>谓此地已上无妙乐故。<a id="a-5K"></a>下地亦无。<a id="a-5L"></a>如是胜乐及无舍念以为对治。<a id="a-5M"></a>第三静虑者。<a id="a-5N"></a>谓离喜已舍念正知乐所依止。<a id="a-5O"></a>依于转依心住一境性。<a id="a-5P"></a>余如前说。</p>
  <p id="a5Q">又如经说。<a id="a-5R"></a>由断乐故。<a id="a-5S"></a>及先已断苦喜忧故。<a id="a-5T"></a>不苦不乐舍念清净。<a id="a-5U"></a>第四静虑具足住。<a id="a-5V"></a>断乐者。<a id="a-5W"></a>谓入第四静虑时。<a id="a-5X"></a>先已断苦者。<a id="a-5Y"></a>谓入第二静虑时。<a id="a-5Z"></a>先已断喜者。<a id="a-5a"></a>谓入第三静虑时。<a id="a-5b"></a>先已断忧者。<a id="a-5c"></a>谓入初静虑时。<a id="a-5d"></a>不苦不乐者。<a id="a-5e"></a>谓已转依者。<a id="a-5f"></a>非安适非不安适。<a id="a-5g"></a>受受所摄色界最极增上寂静。<a id="a-5h"></a>最胜摄受无有动摇舍清净者。<a id="a-5i"></a>谓超过寻伺喜乐三地一切动故。<a id="a-5j"></a>心平等性心正直性。<a id="a-5k"></a>心无转动而安住性。<a id="a-5l"></a>念清净者。<a id="a-5m"></a>谓超过寻伺喜乐三地一切动故。<a id="a-5n"></a>心不忘失而明了性。<a id="a-5o"></a>第四者。<a id="a-5p"></a>由次第定中第四数故。<a id="a-5q"></a>静虑者。<a id="a-5r"></a>谓乐断故。<a id="a-5s"></a>不苦不乐舍念清净之所依止。<a id="a-5t"></a>依于转依心住一境性。<a id="a-5u"></a>余如前说。</p>
  <p id="a5v">又如经说。<a id="a-5w"></a>一切色想出过故。<a id="a-5x"></a>有对想灭没故。<a id="a-5y"></a>种种想不作意故。<a id="a-5z"></a>入无边虚空虚空无边处。<a id="a-60"></a>具足住一切者。<a id="a-61"></a>谓诸行相。<a id="a-62"></a>色想者。<a id="a-63"></a>谓显色想。<a id="a-64"></a>出过者。<a id="a-65"></a>谓离彼欲故。<a id="a-66"></a>如出过义。<a id="a-67"></a>有对想灭没种种想不作意。<a id="a-68"></a>如是应知。<a id="a-69"></a>有对想者。<a id="a-6A"></a>谓彼所依四大想。<a id="a-6B"></a>及余所造色想。<a id="a-6C"></a>种种想者。<a id="a-6D"></a>谓即于四大及造色中长短粗细方圆高下。<a id="a-6E"></a>正及不正光影明闇。<a id="a-6F"></a>如是等类假色所摄种种想。<a id="a-6G"></a>若正入无边虚空处时。<a id="a-6H"></a>有对之想不现前故。<a id="a-6I"></a>灭及种种想不起作意。<a id="a-6J"></a>由如是故超彼能依一切色想。<a id="a-6K"></a>无边者。<a id="a-6L"></a>谓十方诸相不可分别。<a id="a-6M"></a>虚空者。<a id="a-6N"></a>谓色对治所缘境界。<a id="a-6O"></a>虚空无边处者。<a id="a-6P"></a>谓此处转依及能依定。<a id="a-6Q"></a>余如前说。</p>
  <p id="a6R">又如经说。<a id="a-6S"></a>超过一切虚空无边处。<a id="a-6T"></a>入无边识。<a id="a-6U"></a>识无边处。<a id="a-6V"></a>具足住。<a id="a-6W"></a>超过一切虚空无边处者。<a id="a-6X"></a>谓超过近分及与根本。<a id="a-6Y"></a>无边识者。<a id="a-6Z"></a>谓缘无边虚空之识。<a id="a-6a"></a>今缘此为境界。<a id="a-6b"></a>识无边处者。<a id="a-6c"></a>谓此处转依及能依定。<a id="a-6d"></a>余如前说。</p>
  <p id="a6e">又如经说超过一切。<a id="a-6f"></a>识无边处。<a id="a-6g"></a>入无少所有无所有处具足住。<a id="a-6h"></a>超过一切识无边处者。<a id="a-6i"></a>谓超过近分及与根本。<a id="a-6j"></a>无少所有者。<a id="a-6k"></a>谓于识处上境界推求之时无少所得。<a id="a-6l"></a>除无所有无别境界。<a id="a-6m"></a>由唯见此境极寂静故无所有处者。<a id="a-6n"></a>谓此处转依及能依定。<a id="a-6o"></a>余如前说。</p>
  <p id="a6p">又如经说。<a id="a-6q"></a>超过一切无所有处。<a id="a-6r"></a>入非有想非无想非想非非想处具足住。<a id="a-6s"></a>超过一切无所有处者。<a id="a-6t"></a>谓超过近分及与根本。<a id="a-6u"></a>非有想者。<a id="a-6v"></a>谓超过无所有想。<a id="a-6w"></a>非无想者。<a id="a-6x"></a>谓于无所有处上境界推求之时。<a id="a-6y"></a>唯得缘无所有极细心及心法。<a id="a-6z"></a>由唯见此境极寂静故。<a id="a-70"></a>非想非非想处者。<a id="a-71"></a>谓此处转依及能依定。<a id="a-72"></a>余如前说。</p>
  <p id="a73">建立生者。<a id="a-74"></a>谓先于此间修下中上。<a id="a-75"></a>初静虑者。<a id="a-76"></a>后生彼处受三天果。<a id="a-77"></a>谓梵身天。<a id="a-78"></a>梵辅天。<a id="a-79"></a>大梵天。<a id="a-7A"></a>若善修习无寻有伺初静虑者。<a id="a-7B"></a>生大梵天果。<a id="a-7C"></a>更无异所胜彼处故。<a id="a-7D"></a>若先于此间修下中上第二静虑者。<a id="a-7E"></a>后生彼处受三天果。<a id="a-7F"></a>谓少光天。<a id="a-7G"></a>无量光天。<a id="a-7H"></a>极净光天。<a id="a-7I"></a>若先于此间修下中上第三静虑若。<a id="a-7J"></a>后生彼处受三天果。<a id="a-7K"></a>谓少净天。<a id="a-7L"></a>无量净天。<a id="a-7M"></a>遍净天。<a id="a-7N"></a>若先于此间修下中上第四静虑者。<a id="a-7O"></a>后生彼处受三天果。<a id="a-7P"></a>谓无云天。<a id="a-7Q"></a>福生天。<a id="a-7R"></a>广果天。<a id="a-7S"></a>从是已上离色贪故。<a id="a-7T"></a>无方处差别。<a id="a-7U"></a>虽有修习下中上因。<a id="a-7V"></a>然不建立生果差别。<a id="a-7W"></a>若下中上修虚空无边处者。<a id="a-7X"></a>受虚空无边处天生果。<a id="a-7Y"></a>若下中上修识无边处者。<a id="a-7Z"></a>受识无边处天生果。<a id="a-7a"></a>若下中上修无所有处者。<a id="a-7b"></a>受无所有处天生果。<a id="a-7c"></a>若下中上修非想非非想处者。<a id="a-7d"></a>受非想非非想处天生果。<a id="a-7e"></a>由定寂静有差别故。<a id="a-7f"></a>及由住时满不满故。<a id="a-7g"></a>彼有差别。<a id="a-7h"></a>又由多住爱味初静虑乃至非想非非想处故。<a id="a-7i"></a>不尽寿命而有中夭。<a id="a-7j"></a>若杂修下品世间及无漏第四静虑者。<a id="a-7k"></a>受无烦净宫天生果。<a id="a-7l"></a>若杂修中品者。<a id="a-7m"></a>受无热净宫天生果。<a id="a-7n"></a>若杂修上品者。<a id="a-7o"></a>受妙现净宫天生果。<a id="a-7p"></a>若杂修上胜品者。<a id="a-7q"></a>受妙见净宫天生果。<a id="a-7r"></a>若杂修上极品者。<a id="a-7s"></a>受无碍究竟净宫天生果。<a id="a-7t"></a>若善修习菩萨无量不思议三摩地所引第十地中第四静虑者。<a id="a-7u"></a>受出过净宫大自在天生果。<a id="a-7v"></a>清净者。<a id="a-7w"></a>谓边际初静虑。<a id="a-7x"></a>依此引生一切胜德及速疾神通。<a id="a-7y"></a>如初静虑清净之相。<a id="a-7z"></a>余静虑及诸无色。<a id="a-80"></a>应如是知。<a id="a-81"></a>此中无色差别者。<a id="a-82"></a>谓发彼地解脱等功德。<a id="a-83"></a>如是彼诸静虑及无色定杂染洁白建立清净差别。<a id="a-84"></a>应知如是。<a id="a-85"></a>已说依止。<a id="a-86"></a>觉分今当说。<a id="a-87"></a>颂曰。</p>
  <p id="a88">觉分有众多　　最初三十七</p>
  <p id="a89">论曰。<a id="a-8A"></a>菩提分法品类多种。<a id="a-8B"></a>最初胜者有三十七。<a id="a-8C"></a>谓四念住等。<a id="a-8D"></a>广说如经。</p>
  <p id="a8E">四念住者。<a id="a-8F"></a>一身念住。<a id="a-8G"></a>谓或缘于身。<a id="a-8H"></a>或复缘身增上教法。<a id="a-8I"></a>或缘彼教授为境界已。<a id="a-8J"></a>由闻思修之所生慧。<a id="a-8K"></a>或唯影像或事成就。<a id="a-8L"></a>于身境处善安住念。<a id="a-8M"></a>为令于身得离系故。<a id="a-8N"></a>如于身念住。<a id="a-8O"></a>如是于受心法念住应知亦尔。<a id="a-8P"></a>此中差别者。<a id="a-8Q"></a>谓各于自境如其所应。<a id="a-8R"></a>乃至为令于法得离系故。<a id="a-8S"></a>又一切处应说。<a id="a-8T"></a>与念相应心及心法。<a id="a-8U"></a>如是发起观察心时。<a id="a-8V"></a>所缘之境有四种事。<a id="a-8W"></a>一心所执事。<a id="a-8X"></a>二心领纳事。<a id="a-8Y"></a>三心了别事。<a id="a-8Z"></a>四心染净事。<a id="a-8a"></a>四正断者广说如经。<a id="a-8b"></a>一已生恶不善法。<a id="a-8c"></a>为令断故。<a id="a-8d"></a>生欲策励发起正勤策心持心。<a id="a-8e"></a>已生者。<a id="a-8f"></a>谓粗缠所摄。<a id="a-8g"></a>恶不善法者。<a id="a-8h"></a>谓能起恶行欲界烦恼及随烦恼。<a id="a-8i"></a>恶不善义已如前说。<a id="a-8j"></a>为令断故者。<a id="a-8k"></a>谓修彼对治令微薄故。<a id="a-8l"></a>生欲者。<a id="a-8m"></a>谓起证断乐。<a id="a-8n"></a>欲策励者。<a id="a-8o"></a>谓不忍受恶及归趣断故。<a id="a-8p"></a>发起正勤者。<a id="a-8q"></a>谓多种坚固修彼对治。<a id="a-8r"></a>此上三句显不定地中闻思两慧下品对治。<a id="a-8s"></a>策心者。<a id="a-8t"></a>谓修彼对治修慧现行。<a id="a-8u"></a>若心沉没烦恼染污。<a id="a-8v"></a>策心令举故。<a id="a-8w"></a>持心者。<a id="a-8x"></a>谓即此对治现行之时。<a id="a-8y"></a>若心浮举烦恼染污。<a id="a-8z"></a>持心令下故。<a id="a-90"></a>二未生恶不善法为不生故。<a id="a-91"></a>乃至广说。<a id="a-92"></a>未生者。<a id="a-93"></a>谓增盛随眠所摄。<a id="a-94"></a>能起粗缠之因。<a id="a-95"></a>为不生故者。<a id="a-96"></a>谓令粗缠不现行故。<a id="a-97"></a>生欲者。<a id="a-98"></a>谓起为证不现行。<a id="a-99"></a>欲策励者。<a id="a-9A"></a>谓由不忘住为令不现行。<a id="a-9B"></a>善住念故。<a id="a-9C"></a>发起正勤策心持心皆如前说。<a id="a-9D"></a>三未生善法为令生故。<a id="a-9E"></a>乃至广说。<a id="a-9F"></a>未生者。<a id="a-9G"></a>谓所未得。<a id="a-9H"></a>善法者。<a id="a-9I"></a>谓闻思修所生三慧。<a id="a-9J"></a>由无过义故名为善。<a id="a-9K"></a>为令生故者。<a id="a-9L"></a>谓令彼得故生。<a id="a-9M"></a>欲者。<a id="a-9N"></a>谓起证得。<a id="a-9O"></a>欲策励者。<a id="a-9P"></a>谓求彼摄受正方便故。<a id="a-9Q"></a>发起正勤者。<a id="a-9R"></a>谓长时殷重多坚修习。<a id="a-9S"></a>此上三句显得不定地对治。<a id="a-9T"></a>恶不善法闻思两慧所摄善法。<a id="a-9U"></a>策心持心者。<a id="a-9V"></a>谓为得修慧故。<a id="a-9W"></a>余如前说。<a id="a-9X"></a>四已生善法令住。<a id="a-9Y"></a>令不忘令修满令倍修令增长令广大。<a id="a-9Z"></a>生欲策励乃至广说。<a id="a-9a"></a>已生者。<a id="a-9b"></a>谓已得故令住者谓闻慧。<a id="a-9c"></a>令不忘者。<a id="a-9d"></a>谓思慧。<a id="a-9e"></a>令修满者。<a id="a-9f"></a>谓修慧。<a id="a-9g"></a>此上三句显唯守护已所得善。<a id="a-9h"></a>令倍修令增长令广大者。<a id="a-9i"></a>如其次第不唯于彼生知足故。<a id="a-9j"></a>生欲者。<a id="a-9k"></a>谓起证得欲。<a id="a-9l"></a>余如前说。</p>
  <p id="a9m">四神足者。<a id="a-9n"></a>广说如经。<a id="a-9o"></a>一欲增上故得三摩地。<a id="a-9p"></a>如有行者先世修习上品善根。<a id="a-9q"></a>于大师所或于有智同梵行处。<a id="a-9r"></a>生信生欲听闻正法。<a id="a-9s"></a>如所信欲闻正法已。<a id="a-9t"></a>展转证得心住一境性。<a id="a-9u"></a>由此欲故三摩地成就。<a id="a-9v"></a>已生未生恶不善法令断令不起故。<a id="a-9w"></a>生欲乃至持心。<a id="a-9x"></a>若未生。<a id="a-9y"></a>彼对治善法令其生故。<a id="a-9z"></a>若已生者。<a id="a-A0"></a>令住令不忘令修满令倍修令增长令广大故。<a id="a-A1"></a>生欲乃至持心。<a id="a-A2"></a>如是行者。<a id="a-A3"></a>复修欲策励信安正念正知思舍八种断行。<a id="a-A4"></a>由此欲故三摩地成就者。<a id="a-A5"></a>谓于此中而得自在。<a id="a-A6"></a>已生未生恶不善法者。<a id="a-A7"></a>谓彼下品诸缠所摄及彼微薄。<a id="a-A8"></a>未损未害随眠所摄。<a id="a-A9"></a>令断令不起者。<a id="a-AA"></a>谓为离已生软品缠故。<a id="a-AB"></a>及为损害微薄随眠故。<a id="a-AC"></a>生欲乃至持心。<a id="a-AD"></a>如前广说。<a id="a-AE"></a>若未生。<a id="a-AF"></a>彼对治善法令其生故。<a id="a-AG"></a>若已生者。<a id="a-AH"></a>令住令不忘令修满令倍修令增长令广大故。<a id="a-AI"></a>生欲乃至持心。<a id="a-AJ"></a>如前广说应知。<a id="a-AK"></a>如是行者者。<a id="a-AL"></a>谓如是修行多时住者。<a id="a-AM"></a>复修欲者。<a id="a-AN"></a>谓欲证彼不现行及损害故。<a id="a-AO"></a>策励者。<a id="a-AP"></a>谓欲为因于奢摩他毗钵舍那发起正勤故。<a id="a-AQ"></a>信者。<a id="a-AR"></a>谓生欲之因于彼损害及所得中。<a id="a-AS"></a>决定信故。<a id="a-AT"></a>安者。<a id="a-AU"></a>谓因策励除身心粗重令身心堪任故。<a id="a-AV"></a>正念者。<a id="a-AW"></a>谓于防护沉下浮举随烦恼中。<a id="a-AX"></a>令心不忘故。<a id="a-AY"></a>正知者。<a id="a-AZ"></a>谓或时失念。<a id="a-Aa"></a>随烦恼现行之时。<a id="a-Ab"></a>分别正知故。<a id="a-Ac"></a>思者。<a id="a-Ad"></a>谓于止举中。<a id="a-Ae"></a>造作心故。<a id="a-Af"></a>舍者。<a id="a-Ag"></a>谓于不染住心平等心正直心无转动性。<a id="a-Ah"></a>如是一切诸神足中。<a id="a-Ai"></a>八种断行应知。<a id="a-Aj"></a>此中差别者。<a id="a-Ak"></a>第二勤增上故得三摩地。<a id="a-Al"></a>如有行者依于教授及教诫法。<a id="a-Am"></a>或在空闲或居林树或止静室。<a id="a-An"></a>于如是处长时勇猛纯熟炽然正勤。<a id="a-Ao"></a>证得心住一境性。<a id="a-Ap"></a>由正勤故三摩地成就。<a id="a-Aq"></a>余如前说。<a id="a-Ar"></a>第三心增上故得三摩地。<a id="a-As"></a>如有行者先已修习奢摩他行。<a id="a-At"></a>由此因缘思惟内法。<a id="a-Au"></a>速疾证得心住一境性。<a id="a-Av"></a>由修心故三摩地成就。<a id="a-Aw"></a>余如前说。<a id="a-Ax"></a>第四观增上故得三摩地。<a id="a-Ay"></a>如有行者多闻闻持其闻积集独处闲静。<a id="a-Az"></a>即于彼法以慧简择。<a id="a-B0"></a>极细简择遍觉观察。<a id="a-B1"></a>因此证得心住一境性。<a id="a-B2"></a>由观察故三摩地成就。<a id="a-B3"></a>余如前说。</p>
  <p id="aB4">五根者。<a id="a-B5"></a>广说如经。<a id="a-B6"></a>一信根。<a id="a-B7"></a>由世间道令心清净鲜白无秽。<a id="a-B8"></a>离随烦恼得住不动。<a id="a-B9"></a>从是已后求谛现观修习方便。<a id="a-BA"></a>为永断随眠故。<a id="a-BB"></a>为得彼对治故。<a id="a-BC"></a>起增上信。<a id="a-BD"></a>二正勤根。<a id="a-BE"></a>谓依信根增进勇猛与信俱行。<a id="a-BF"></a>三念根。<a id="a-BG"></a>谓依正勤明了不忘与彼俱行。<a id="a-BH"></a>四等持根。<a id="a-BI"></a>谓依念根心住一境与彼俱行。<a id="a-BJ"></a>五慧根。<a id="a-BK"></a>谓依等持根简择诸法与彼俱行。</p>
  <p id="aBL">五力者。<a id="a-BM"></a>广说如经。<a id="a-BN"></a>即信根等由善修习多修习故。<a id="a-BO"></a>不复为彼不信等法之所杂乱。<a id="a-BP"></a>复能对治诸杂乱法。<a id="a-BQ"></a>不可伏义说名为力。</p>
  <p id="aBR">七遍觉支者。<a id="a-BS"></a>广说如经。<a id="a-BT"></a>一念遍觉支。<a id="a-BU"></a>谓由世间道得备善力见道现前。<a id="a-BV"></a>由先修习世间念遍觉支。<a id="a-BW"></a>引得出世无功用无分别。<a id="a-BX"></a>于谛明了于谛不忘。<a id="a-BY"></a>二择法遍觉支谓由先所引无功用无分别依止。<a id="a-BZ"></a>于念与念俱行于谛解了于谛觉悟。<a id="a-Ba"></a>如是一切诸遍觉支由先所引无功用无分别。<a id="a-Bb"></a>后依止前与彼俱行。<a id="a-Bc"></a>皆应了知。<a id="a-Bd"></a>是中差别者。<a id="a-Be"></a>第三正勤遍觉支于谛心勇。<a id="a-Bf"></a>第四喜遍觉支。<a id="a-Bg"></a>于谛心悦。<a id="a-Bh"></a>第五安遍觉支。<a id="a-Bi"></a>于真谛中身心堪任。<a id="a-Bj"></a>第六三摩地遍觉支。<a id="a-Bk"></a>于真谛中心住一境。<a id="a-Bl"></a>第七舍遍觉支。<a id="a-Bm"></a>于真谛心平等心正直心无转动性。</p>
  <p id="aBn">又如经说。<a id="a-Bo"></a>即于是中复善修习寂静依止。<a id="a-Bp"></a>乃至广说。<a id="a-Bq"></a>寂静依止者。<a id="a-Br"></a>谓欲界寂静依故。<a id="a-Bs"></a>离欲依止者。<a id="a-Bt"></a>谓色无色界离欲依故。<a id="a-Bu"></a>灭依止者。<a id="a-Bv"></a>谓已得蕴界处无余永断依故。<a id="a-Bw"></a>趣向弃舍者。<a id="a-Bx"></a>谓未来蕴界处不相续故。</p>
  <p id="aBy">八圣道支者。<a id="a-Bz"></a>广说如经。<a id="a-C0"></a>一正见。<a id="a-C1"></a>谓于见道中得遍觉支时见清净。<a id="a-C2"></a>及于修道中安立后得遍觉支见清净。<a id="a-C3"></a>总合此二名为正见。<a id="a-C4"></a>二正思惟。<a id="a-C5"></a>谓依正见与彼俱行。<a id="a-C6"></a>离欲思惟。<a id="a-C7"></a>无恚思惟。<a id="a-C8"></a>无害思惟。<a id="a-C9"></a>于修道中相续作意思惟诸谛。<a id="a-CA"></a>与无漏作意相应。<a id="a-CB"></a>令心趣入极趣入。<a id="a-CC"></a>寻求极寻求。<a id="a-CD"></a>现前寻求觉了计算。<a id="a-CE"></a>观察思惟思惟性三正语。<a id="a-CF"></a>谓于修道中依正思惟。<a id="a-CG"></a>由相续无漏作意思惟诸谛故。<a id="a-CH"></a>得四种语业。<a id="a-CI"></a>圣爱戒所摄。<a id="a-CJ"></a>不乐离乐除灭种种离。<a id="a-CK"></a>澄净防护不作离作。<a id="a-CL"></a>不行不毁不犯。<a id="a-CM"></a>桥梁船筏。<a id="a-CN"></a>远离不违越不种种违越性。<a id="a-CO"></a>四正业。<a id="a-CP"></a>谓于修道中。<a id="a-CQ"></a>由相续无漏作意思惟诸谛故。<a id="a-CR"></a>得三种身业圣爱戒所摄不乐离乐除灭种种离。<a id="a-CS"></a>广说如前。<a id="a-CT"></a>五正命。<a id="a-CU"></a>谓于修道中乃至思惟诸谛故。<a id="a-CV"></a>远离所作邪命恶法圣爱戒所摄。<a id="a-CW"></a>广说如前。<a id="a-CX"></a>六正策励谓于修道中乃至思惟诸谛故。<a id="a-CY"></a>于所修习念住正断神足根力之中。<a id="a-CZ"></a>欲乐正勤策励勇猛堪任难制心正奋发相续精进性。<a id="a-Ca"></a>七正念。<a id="a-Cb"></a>谓于修道中乃至思惟诸谛故。<a id="a-Cc"></a>或依奢摩他道。<a id="a-Cd"></a>或依毗钵舍那道。<a id="a-Ce"></a>或依双道。<a id="a-Cf"></a>于所修习择法正勤喜安等持舍遍觉支中。<a id="a-Cg"></a>念及正念随念诸念不忘念心明了性。<a id="a-Ch"></a>及不忘失极不忘失极不忘失诸法性。<a id="a-Ci"></a>八正等持。<a id="a-Cj"></a>谓于修道中乃至思惟诸谛故。<a id="a-Ck"></a>又依三道。<a id="a-Cl"></a>于所修中正念摄故。<a id="a-Cm"></a>心住安住近住等住不乱不散正摄持奢摩他心住一境性。<a id="a-Cn"></a>此诸道支后依于前相应俱起应知。<a id="a-Co"></a>复次颂曰。</p>
  <p id="aCp">智与解脱门　　行迹及止观</p>
  <p id="aCq">论曰。<a id="a-Cr"></a>智者谓十种智。<a id="a-Cs"></a>广说如经。<a id="a-Ct"></a>一法智。<a id="a-Cu"></a>谓于共了现见所知诸义境界无漏之智。<a id="a-Cv"></a>二种类智。<a id="a-Cw"></a>谓于不共了不现见所知义境无漏之智。<a id="a-Cx"></a>三他心智。<a id="a-Cy"></a>谓修所生修果能知他心及心法智及诸如来。<a id="a-Cz"></a>知诸众生随其意解随其随眠教授教诫转起妙智。<a id="a-D0"></a>四世俗智。<a id="a-D1"></a>谓世间慧由依此故。<a id="a-D2"></a>如来为诸众生随其意解随其随眠宣说妙法。<a id="a-D3"></a>五苦智。<a id="a-D4"></a>谓于有漏诸行之中。<a id="a-D5"></a>无常苦空离我思惟。<a id="a-D6"></a>若智若见明了觉悟慧观察性。<a id="a-D7"></a>六集智。<a id="a-D8"></a>谓于有漏诸行因中。<a id="a-D9"></a>因集生缘思惟。<a id="a-DA"></a>若智若见。<a id="a-DB"></a>余如前说。<a id="a-DC"></a>七灭智。<a id="a-DD"></a>谓于有漏诸行灭中。<a id="a-DE"></a>灭静妙离思惟。<a id="a-DF"></a>若智若见。<a id="a-DG"></a>余如前说。<a id="a-DH"></a>八道智。<a id="a-DI"></a>谓于能断有漏诸行无漏道中。<a id="a-DJ"></a>道如行出思惟。<a id="a-DK"></a>若智若见。<a id="a-DL"></a>余如前说。<a id="a-DM"></a>九尽智。<a id="a-DN"></a>谓苦已知集已断灭已证道已修。<a id="a-DO"></a>或缘尽境或复为尽。<a id="a-DP"></a>若智若见。<a id="a-DQ"></a>余如前说。<a id="a-DR"></a>十无生智。<a id="a-DS"></a>谓苦已知不复当知。<a id="a-DT"></a>集已断不复当断灭已证不复当证。<a id="a-DU"></a>道已修不复当修。<a id="a-DV"></a>或缘无生境或为无生。<a id="a-DW"></a>若智若见。<a id="a-DX"></a>余如前说。</p>
  <p id="aDY">解脱门者。<a id="a-DZ"></a>谓三解脱门。<a id="a-Da"></a>一空解脱门。<a id="a-Db"></a>二无相解脱门。<a id="a-Dc"></a>三无愿解脱门。<a id="a-Dd"></a>空有二种。<a id="a-De"></a>一所知。<a id="a-Df"></a>二智。<a id="a-Dg"></a>所知者。<a id="a-Dh"></a>谓于众生遍计性所执法中。<a id="a-Di"></a>及法遍计性所执法中。<a id="a-Dj"></a>此二遍计性俱离无性及彼所余无我有性。<a id="a-Dk"></a>于诸法中遍计性无。<a id="a-Dl"></a>即是无我性有。<a id="a-Dm"></a>于诸法中无我性有。<a id="a-Dn"></a>即是遍计性无。<a id="a-Do"></a>即于此中有及非有无二之性无分别境。<a id="a-Dp"></a>智者。<a id="a-Dq"></a>谓缘彼境如实了知。<a id="a-Dr"></a>无相亦有二种一所知。<a id="a-Ds"></a>二智。<a id="a-Dt"></a>所知者。<a id="a-Du"></a>谓即所知空境。<a id="a-Dv"></a>由此境相一切诸相之所不行。<a id="a-Dw"></a>智者。<a id="a-Dx"></a>谓如前说。<a id="a-Dy"></a>无愿亦有二种。<a id="a-Dz"></a>一所知。<a id="a-E0"></a>二智。<a id="a-E1"></a>所知者。<a id="a-E2"></a>谓由无智故颠倒所起诸行相貌。<a id="a-E3"></a>智者。<a id="a-E4"></a>谓缘彼境厌恶了知。<a id="a-E5"></a>空行者。<a id="a-E6"></a>谓于诸行我不可得。<a id="a-E7"></a>及诸相中世俗分别法不可得。<a id="a-E8"></a>无相行者。<a id="a-E9"></a>谓即于诸行中众生无我性可得。<a id="a-EA"></a>及诸相中世俗分别法无我性可得。<a id="a-EB"></a>及于灭中灭静妙离行。<a id="a-EC"></a>无愿行者。<a id="a-ED"></a>谓无常苦不净如病如痈如箭。<a id="a-EE"></a>因集生缘行缘智空道作道如行出行。<a id="a-EF"></a>此亦是空行。<a id="a-EG"></a>缘智无相道作道如行出行。<a id="a-EH"></a>此亦是无相行。<a id="a-EI"></a>缘智无愿道作道如行出行。<a id="a-EJ"></a>此亦是无愿行。<a id="a-EK"></a>若无差别总名空无相无愿者。<a id="a-EL"></a>此通闻思修所生之慧世及出世应知。<a id="a-EM"></a>若名空无相无愿三摩地者。<a id="a-EN"></a>唯是修所生慧通世出世应知。<a id="a-EO"></a>若名空无相无愿解脱门者。<a id="a-EP"></a>此唯出世应知。</p>
  <p id="aEQ">行者谓四种行。<a id="a-ER"></a>广说如经。<a id="a-ES"></a>一苦迟通。<a id="a-ET"></a>谓钝根者。<a id="a-EU"></a>未得现法乐住为尽诸漏若道若行。<a id="a-EV"></a>二苦速通。<a id="a-EW"></a>谓利根者。<a id="a-EX"></a>余如前说。<a id="a-EY"></a>三乐迟通。<a id="a-EZ"></a>谓钝根者。<a id="a-Ea"></a>已得现法乐住为尽诸漏若道若行。<a id="a-Eb"></a>四乐速通。<a id="a-Ec"></a>谓利根者。<a id="a-Ed"></a>余如前说。</p>
  <p id="aEe">迹者谓四法迹。<a id="a-Ef"></a>广说如经。<a id="a-Eg"></a>一无贪迹。<a id="a-Eh"></a>谓能持尸罗蕴法义。<a id="a-Ei"></a>故名迹。<a id="a-Ej"></a>若未受者令进受。<a id="a-Ek"></a>若已受者令守护令增长令广大。<a id="a-El"></a>如无贪第二无嗔亦尔。<a id="a-Em"></a>三正念迹。<a id="a-En"></a>谓能持三摩地蕴法义。<a id="a-Eo"></a>故名迹。<a id="a-Ep"></a>未生者令生。<a id="a-Eq"></a>已生者令增广。<a id="a-Er"></a>四正等持迹。<a id="a-Es"></a>谓能持慧蕴解脱解脱智见蕴法义。<a id="a-Et"></a>故名迹。<a id="a-Eu"></a>若未生未证者令生令证。<a id="a-Ev"></a>若已生已证者令增令广。</p>
  <p id="aEw">止者。<a id="a-Ex"></a>谓于如所闻思法中正修行时。<a id="a-Ey"></a>由缘三摩地影像境作意故。<a id="a-Ez"></a>得安三摩地故。<a id="a-F0"></a>住心于内。</p>
  <p id="aF1">观者。<a id="a-F2"></a>谓于如所闻思法中正修行时。<a id="a-F3"></a>由缘三摩地影像境作意故。<a id="a-F4"></a>得安三摩地故。<a id="a-F5"></a>简择诸法复次颂曰。</p>
  <p id="aF6">居处及所依　　发心与悲愍</p>
  <p id="aF7">诸行通达性　　地波罗蜜多</p>
  <p id="aF8">论曰。<a id="a-F9"></a>居处者。<a id="a-FA"></a>谓四居处。<a id="a-FB"></a>广说如经。<a id="a-FC"></a>一慧居处。<a id="a-FD"></a>谓谛观方便世间之慧为安立。<a id="a-FE"></a>证谛出世智义故。<a id="a-FF"></a>二谛居处谓已得谛观出世慧为安立。<a id="a-FG"></a>有事颠倒断义故。<a id="a-FH"></a>三舍居处。<a id="a-FI"></a>谓有事颠倒断为安立。<a id="a-FJ"></a>无余烦恼息灭义故。<a id="a-FK"></a>四寂静居处。<a id="a-FL"></a>谓无余烦恼寂静为安立。<a id="a-FM"></a>一切苦不生义故。<a id="a-FN"></a>所依者。<a id="a-FO"></a>谓四种依。<a id="a-FP"></a>广说如经。<a id="a-FQ"></a>一依法不依众生。<a id="a-FR"></a>谓若法是如来所说或弟子说十二分教随学随转。<a id="a-FS"></a>不随众生所行行学亦不随转。<a id="a-FT"></a>二依义不依文。<a id="a-FU"></a>谓若法非饰词者。<a id="a-FV"></a>所造绮文字句。<a id="a-FW"></a>唯能显了独满清净鲜白梵行。<a id="a-FX"></a>于此法中恭敬信解。<a id="a-FY"></a>非于能显颠倒梵行。<a id="a-FZ"></a>及不显了梵行。<a id="a-Fa"></a>但饰词者。<a id="a-Fb"></a>所造绮文字句。<a id="a-Fc"></a>三依了义经不依不了义经。<a id="a-Fd"></a>谓于如来所说相似甚深空性相应随顺诸缘缘起法中不妄执着。<a id="a-Fe"></a>如言浅义亦不住自内见取心。<a id="a-Ff"></a>唯勤寻究显了义经。<a id="a-Fg"></a>四依智不依识。<a id="a-Fh"></a>谓不唯听闻而生知足。<a id="a-Fi"></a>便不进修法随法行。<a id="a-Fj"></a>然为尽诸漏勤求自内证真谛智。</p>
  <p id="aFk">发心者。<a id="a-Fl"></a>谓诸菩萨发菩提心。<a id="a-Fm"></a>若诸菩萨住菩萨法性。<a id="a-Fn"></a>为欲利益十方世界所有有情。<a id="a-Fo"></a>依彼行相强胜因缘。<a id="a-Fp"></a>于阿耨多罗三藐三菩提发大誓愿。<a id="a-Fq"></a>受发心法。<a id="a-Fr"></a>谓我必定当证阿耨多罗三藐三菩提。<a id="a-Fs"></a>为度十方一切有情令离诸烦恼故。<a id="a-Ft"></a>及离诸苦难故。<a id="a-Fu"></a>此受发心复有二种。<a id="a-Fv"></a>一世俗发心。<a id="a-Fw"></a>二证法性发心。<a id="a-Fx"></a>世俗发心者。<a id="a-Fy"></a>谓如有一随智者前恭敬而住。<a id="a-Fz"></a>起增上意发誓愿言。<a id="a-G0"></a>长老忆念。<a id="a-G1"></a>或言圣者忆念。<a id="a-G2"></a>或言邬波拖耶。<a id="a-G3"></a>我如是名。<a id="a-G4"></a>从今日始发阿耨多罗三藐三菩提心。<a id="a-G5"></a>为欲饶益诸有情故。<a id="a-G6"></a>从今已往凡我所修布施持戒忍辱正勤静虑及慧。<a id="a-G7"></a>一切皆为证得阿耨多罗三藐三菩提故。<a id="a-G8"></a>我今与诸菩萨摩诃萨和合出家。<a id="a-G9"></a>愿尊证知。<a id="a-GA"></a>我是菩萨。<a id="a-GB"></a>第二第三亦复如是。<a id="a-GC"></a>证法性发心者。<a id="a-GD"></a>谓如有一已过第一劫阿僧企耶。<a id="a-GE"></a>已证菩萨初极喜地。<a id="a-GF"></a>已入菩萨定无生位。<a id="a-GG"></a>已如实知无上菩提及菩提方便。<a id="a-GH"></a>已悟自身将近等近大菩提果。<a id="a-GI"></a>证解自他悉平等故得大我意。<a id="a-GJ"></a>已至不住流转寂灭菩萨道故。<a id="a-GK"></a>得广大意。<a id="a-GL"></a>由如是故。<a id="a-GM"></a>于大菩提愿不退转。<a id="a-GN"></a>是谓证法性发心。</p>
  <p id="aGO">悲愍者。<a id="a-GP"></a>谓如是已发心菩萨。<a id="a-GQ"></a>于十方世界。<a id="a-GR"></a>或三种退堕苦有情。<a id="a-GS"></a>或五趣定苦有情。<a id="a-GT"></a>或四种极苦有情。<a id="a-GU"></a>或六种重苦苦有情。<a id="a-GV"></a>或三种相苦苦有情。<a id="a-GW"></a>诸如是所令离苦。<a id="a-GX"></a>行不害为性。</p>
  <p id="aGY">诸行者。<a id="a-GZ"></a>谓十种法行。<a id="a-Ga"></a>广说如经。<a id="a-Gb"></a>一于菩萨藏法若多若少尊重恭敬书持法行。<a id="a-Gc"></a>二若劣若胜诸供养具供养法行。<a id="a-Gd"></a>三若自书已由矜愍心施他法行。<a id="a-Ge"></a>四若他发意恭敬尊重以微妙声宣扬阐读由宗仰故谛听法行。<a id="a-Gf"></a>五发净信解恭敬重心披读法行。<a id="a-Gg"></a>六为欲修习法随法行从师受已讽诵法行。<a id="a-Gh"></a>七既讽诵已为坚持故以广妙音温习法行。<a id="a-Gi"></a>八悲愍他故传授与彼随其广略开演法行。<a id="a-Gj"></a>九独处闲静极善研寻称理观察思惟法行。<a id="a-Gk"></a>十如所思惟修行奢摩他毗钵舍那为欲趣入乃至为令诸所求义成就法行。</p>
 </body>
</html>