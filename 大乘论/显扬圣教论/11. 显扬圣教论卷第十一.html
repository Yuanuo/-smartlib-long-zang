<!doctype html>
<html id="z3IBVPuxQ" data-ver="838">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">显扬圣教论卷第十一</h1>
  <h2 id="a2">摄净义品第二之七</h2>
  <p id="a3">论法多种者嗢柁南曰。</p>
  <p id="a4">论体论处所　　论据论庄严</p>
  <p id="a5">论负论出离　　论多所作法</p>
  <p id="a6">论曰。<a id="a-7"></a>论法有七种。<a id="a-8"></a>一论体性。<a id="a-9"></a>二论处所。<a id="a-A"></a>三论所依。<a id="a-B"></a>四论庄严。<a id="a-C"></a>五论堕负。<a id="a-D"></a>六论出离。<a id="a-E"></a>七论多所作法。</p>
  <p id="aF">论体性者。<a id="a-G"></a>复有六种。<a id="a-H"></a>一言论。<a id="a-I"></a>二尚论。<a id="a-J"></a>三诤论。<a id="a-K"></a>四毁谤论。<a id="a-L"></a>五顺正论。<a id="a-M"></a>六教导论。</p>
  <p id="aN">言论者。<a id="a-O"></a>谓一切言说言音言词。</p>
  <p id="aP">尚论者。<a id="a-Q"></a>谓世所乐闻语论。</p>
  <p id="aR">诤论者。<a id="a-S"></a>谓或依诸欲所起。<a id="a-T"></a>若自所摄诸欲他所逼夺。<a id="a-U"></a>若他所摄诸欲自行逼夺。<a id="a-V"></a>若于自他所爱有情所摄诸欲互相侵夺。<a id="a-W"></a>谓歌舞戏笑等所摄。<a id="a-X"></a>若倡女仆从等所摄。<a id="a-Y"></a>或为观看。<a id="a-Z"></a>或为受用。<a id="a-a"></a>于如是等诸欲差别事中。<a id="a-b"></a>未离欲者。<a id="a-c"></a>为欲界贪现所染者。<a id="a-d"></a>因坚执故。<a id="a-e"></a>因缚着故。<a id="a-f"></a>因耽嗜故。<a id="a-g"></a>因贪爱故。<a id="a-h"></a>发愤现威互相斗诤。<a id="a-i"></a>异诤乖诤违害诤论。<a id="a-j"></a>或依恶行所起若自所作身语恶行他所讥毁。<a id="a-k"></a>若他所作身语恶行自行讥毁。<a id="a-l"></a>若自他所爱有情所作身语恶行互相讥毁。<a id="a-m"></a>于如是事中为作未作。<a id="a-n"></a>诸恶行者。<a id="a-o"></a>重贪嗔痴所拘执者。<a id="a-p"></a>因坚执故。<a id="a-q"></a>因摄受故。<a id="a-r"></a>因贪爱故。<a id="a-s"></a>更相发愤。<a id="a-t"></a>以染污心现威斗诤。<a id="a-u"></a>异诤乖诤违害诤论。<a id="a-v"></a>或依诸见所起。<a id="a-w"></a>谓身见断常无因恶因雨种外道等所起邪见。<a id="a-x"></a>及余种种诸恶见类。<a id="a-y"></a>于如是诸见中。<a id="a-z"></a>或于自所执他所遮断。<a id="a-10"></a>或于他所执自行遮断。<a id="a-11"></a>或为令他离所执见。<a id="a-12"></a>或为摄受所未执见。<a id="a-13"></a>于此事中未离欲者。<a id="a-14"></a>如前乃至违害诤论。<a id="a-15"></a>是名诤论。</p>
  <p id="a16">毁谤论者。<a id="a-17"></a>谓更相愤怒。<a id="a-18"></a>以染污心振发威势互相谤毁。<a id="a-19"></a>谓粗语所摄。<a id="a-1A"></a>或妄语所摄。<a id="a-1B"></a>或绮语所摄。<a id="a-1C"></a>乃至恶说法律中。<a id="a-1D"></a>若为有情宣说彼法。<a id="a-1E"></a>若铨量刊定。<a id="a-1F"></a>若教授教诫等。<a id="a-1G"></a>皆名毁谤论。<a id="a-1H"></a>何以故。<a id="a-1I"></a>非拨实相故。<a id="a-1J"></a>引恶道故。<a id="a-1K"></a>徒设功劳无义利故。<a id="a-1L"></a>是故此论名毁谤论。</p>
  <p id="a1M">顺正论者。<a id="a-1N"></a>谓于善说法律中。<a id="a-1O"></a>若为有情宣说正法。<a id="a-1P"></a>若铨量刊定。<a id="a-1Q"></a>若教授教诫等。<a id="a-1R"></a>为断有情所起疑故。<a id="a-1S"></a>为善通达甚深义故。<a id="a-1T"></a>为令智见毕竟净故。<a id="a-1U"></a>皆名顺正论。<a id="a-1V"></a>何以故。<a id="a-1W"></a>顺正行故。<a id="a-1X"></a>顺正义故。<a id="a-1Y"></a>是故此论名顺正论。</p>
  <p id="a1Z">教导论者。<a id="a-1a"></a>谓于顺正论中为令修习增上心学增上慧学故。<a id="a-1b"></a>所有教诲心未定者。<a id="a-1c"></a>令心得定。<a id="a-1d"></a>心已定者令心解脱。<a id="a-1e"></a>未得真实智者开悟令得。<a id="a-1f"></a>已得真实智者令其修满。<a id="a-1g"></a>名教导论。<a id="a-1h"></a>何以故。<a id="a-1i"></a>分明委悉教导有情故。<a id="a-1j"></a>是故此论名教导论。</p>
  <p id="a1k">问如实观察此六种论。<a id="a-1l"></a>几论真实能引义利。<a id="a-1m"></a>所应修习。<a id="a-1n"></a>几不真实能引无义。<a id="a-1o"></a>所应远离。<a id="a-1p"></a>答最后二论。<a id="a-1q"></a>是真实引义利。<a id="a-1r"></a>应修习。<a id="a-1s"></a>中间二论。<a id="a-1t"></a>不真实引无义。<a id="a-1u"></a>应远离。<a id="a-1v"></a>初二种论应分别。</p>
  <p id="a1w">论处所者。<a id="a-1x"></a>当知亦有六种。<a id="a-1y"></a>一于国王前。<a id="a-1z"></a>二于执理者前。<a id="a-20"></a>三于大众中。<a id="a-21"></a>四于善解法义者前。<a id="a-22"></a>五于沙门婆罗门前。<a id="a-23"></a>六于乐法义者前。</p>
  <p id="a24">论所依者。<a id="a-25"></a>有十种应知。<a id="a-26"></a>谓所成义有二种能成法有八种。</p>
  <p id="a27">所成义二种者。<a id="a-28"></a>一自性。<a id="a-29"></a>二差别所成。<a id="a-2A"></a>自性者。<a id="a-2B"></a>谓有立为有。<a id="a-2C"></a>无立为无。<a id="a-2D"></a>所成差别者。<a id="a-2E"></a>谓有上立有上。<a id="a-2F"></a>无上立无上。<a id="a-2G"></a>常立为常。<a id="a-2H"></a>无常立无常。<a id="a-2I"></a>如是有色无色。<a id="a-2J"></a>有见无见。<a id="a-2K"></a>有对无对。<a id="a-2L"></a>有漏无漏。<a id="a-2M"></a>有为无为。<a id="a-2N"></a>如是等无量差别义门。<a id="a-2O"></a>是名所成差别应知。</p>
  <p id="a2P">能成法八种者。<a id="a-2Q"></a>一立宗。<a id="a-2R"></a>二辩因。<a id="a-2S"></a>三引喻。<a id="a-2T"></a>四同类。<a id="a-2U"></a>五异类。<a id="a-2V"></a>六现量。<a id="a-2W"></a>七比量。<a id="a-2X"></a>八至教。</p>
  <p id="a2Y">立宗者。<a id="a-2Z"></a>谓依二种所成义各别摄受。<a id="a-2a"></a>自宗所许。<a id="a-2b"></a>若论教所摄。<a id="a-2c"></a>若自辩所立。<a id="a-2d"></a>若从他所闻。<a id="a-2e"></a>或为成立自宗。<a id="a-2f"></a>或为显他宗过。<a id="a-2g"></a>或为折伏憍慢。<a id="a-2h"></a>或为摧屈陵侮。<a id="a-2i"></a>或为悲愍有情。</p>
  <p id="a2j">辩因者。<a id="a-2k"></a>谓为成就所立宗故。<a id="a-2l"></a>依所引喻同类异类现量比量及与至教辩道理因。</p>
  <p id="a2m">引喻者。<a id="a-2n"></a>亦为成就所立义故。<a id="a-2o"></a>引因所依诸余世间串习共许易了之法以为比况。</p>
  <p id="a2p">同类者。<a id="a-2q"></a>谓或于现在。<a id="a-2r"></a>或先所见相貌相属递互相似。<a id="a-2s"></a>此复四种。<a id="a-2t"></a>一自体。<a id="a-2u"></a>二业。<a id="a-2v"></a>三法。<a id="a-2w"></a>四因果。<a id="a-2x"></a>自体相似者。<a id="a-2y"></a>谓彼相貌更互相似。<a id="a-2z"></a>业相似者。<a id="a-30"></a>谓彼作用更互相似。<a id="a-31"></a>法相似者。<a id="a-32"></a>谓自体上法门差别展转相似。<a id="a-33"></a>如无常法与苦法。<a id="a-34"></a>苦法与无我法。<a id="a-35"></a>无我法与生法。<a id="a-36"></a>生法与老法。<a id="a-37"></a>老法与死法。<a id="a-38"></a>如是有色无色。<a id="a-39"></a>有见无见。<a id="a-3A"></a>有对无对。<a id="a-3B"></a>有漏无漏。<a id="a-3C"></a>有为无为。<a id="a-3D"></a>如是等无量法门差别更互相似。<a id="a-3E"></a>因果相似者。<a id="a-3F"></a>谓彼因果能成所成更互相似。<a id="a-3G"></a>是名同类。</p>
  <p id="a3H">异类者。<a id="a-3I"></a>所谓诸法随其异义互不相似。<a id="a-3J"></a>此亦四种翻上应知。</p>
  <p id="a3K">现量者有三种相。<a id="a-3L"></a>一非不现见相。<a id="a-3M"></a>二非思构所成相。<a id="a-3N"></a>三非错乱所见相。</p>
  <p id="a3O">非不现见相者。<a id="a-3P"></a>复有四种应知。<a id="a-3Q"></a>谓由诸根不坏作意现前时。<a id="a-3R"></a>同类生异类生无障碍不极远。<a id="a-3S"></a>同类生者。<a id="a-3T"></a>谓欲缠诸根于欲缠境。<a id="a-3U"></a>上地诸根于上地境已生已等生。<a id="a-3V"></a>若生若起。<a id="a-3W"></a>是名同类生。<a id="a-3X"></a>异类生者。<a id="a-3Y"></a>谓上地诸根于下地境若已生等。<a id="a-3Z"></a>是名异类生。<a id="a-3a"></a>无障碍者。<a id="a-3b"></a>复有四种。<a id="a-3c"></a>一非覆障所碍。<a id="a-3d"></a>二非隐障所碍。<a id="a-3e"></a>三非映障所碍。<a id="a-3f"></a>四非惑障所碍。<a id="a-3g"></a>覆障所碍者。<a id="a-3h"></a>谓黑闇无明闇不澄净色之所覆隔。<a id="a-3i"></a>隐障所碍者。<a id="a-3j"></a>谓或药草力。<a id="a-3k"></a>或咒术力。<a id="a-3l"></a>或神通力之所隐蔽。<a id="a-3m"></a>映障所碍者。<a id="a-3n"></a>谓少为多物之所映夺故不可见。<a id="a-3o"></a>或饮食等为诸毒药之所映夺。<a id="a-3p"></a>或发毛端为余粗物之所映夺。<a id="a-3q"></a>如是等类无量无边。<a id="a-3r"></a>且如小光为大光所映不可得见所谓日光映星月等。<a id="a-3s"></a>又如能治映夺所治令不可得。<a id="a-3t"></a>谓不净观映夺净相。<a id="a-3u"></a>无常苦无我观映夺常乐我相无相观力映夺众相。<a id="a-3v"></a>惑障所碍者。<a id="a-3w"></a>谓幻化所作。<a id="a-3x"></a>或相貌差别。<a id="a-3y"></a>或复相似。<a id="a-3z"></a>或内所作目眩惛梦。<a id="a-40"></a>闷乱酒醉放逸癫狂。<a id="a-41"></a>如是等类名为惑障。<a id="a-42"></a>若不为此四障所碍名无障碍。<a id="a-43"></a>不极远者。<a id="a-44"></a>谓非三种极远。<a id="a-45"></a>一处极远。<a id="a-46"></a>二时极远。<a id="a-47"></a>三推折极远。<a id="a-48"></a>如是总名非不现见。<a id="a-49"></a>由非不现见故名现量。</p>
  <p id="a4A">非思构。<a id="a-4B"></a>所成相者。<a id="a-4C"></a>复有二种。<a id="a-4D"></a>一才取便成取所依境。<a id="a-4E"></a>二建立境界取所依境。<a id="a-4F"></a>才取便成取所依境者。<a id="a-4G"></a>谓若境能作才取便成取之所依。<a id="a-4H"></a>犹如良医授病者药。<a id="a-4I"></a>色香味触悉皆具足。<a id="a-4J"></a>有大势力成熟威德。<a id="a-4K"></a>当知此药色香味触才取便成取所依境药之所有大势熟德。<a id="a-4L"></a>病若未愈思构所成。<a id="a-4M"></a>若病愈时便非思构。<a id="a-4N"></a>如是等类名为才取便成取所依境。<a id="a-4O"></a>建立境界取所依境者。<a id="a-4P"></a>谓若境能为建立境界取之所依。<a id="a-4Q"></a>如瑜伽师假想思构地界水界火界风界。<a id="a-4R"></a>若于地界假为水解。<a id="a-4S"></a>即依地想建立水想。<a id="a-4T"></a>若于地界假为火风二解。<a id="a-4U"></a>即依地想建立火风二想。<a id="a-4V"></a>此中地想即是建立境界。<a id="a-4W"></a>取地界即是建立境界取之所依。<a id="a-4X"></a>如于地想如是于水火风想如其所应。<a id="a-4Y"></a>尽当知。<a id="a-4Z"></a>是名建立境界取所依境。<a id="a-4a"></a>此中建立境界取所依境非是思构所成假想所解地等诸界。<a id="a-4b"></a>若解未成是名思构所立。<a id="a-4c"></a>解若成就即非思构。<a id="a-4d"></a>如是名为非思构所成。<a id="a-4e"></a>由非思构之所成故。<a id="a-4f"></a>名为现量。</p>
  <p id="a4g">非错乱所见相者。<a id="a-4h"></a>当知或五种。<a id="a-4i"></a>或七种。<a id="a-4j"></a>五种者。<a id="a-4k"></a>谓非五种错乱所见。<a id="a-4l"></a>五种错乱者。<a id="a-4m"></a>一想错乱。<a id="a-4n"></a>二数错乱。<a id="a-4o"></a>三形错乱。<a id="a-4p"></a>四显错乱。<a id="a-4q"></a>五业错乱。<a id="a-4r"></a>七种者谓非七种错乱所见。<a id="a-4s"></a>七种错乱者。<a id="a-4t"></a>即此五种错乱。<a id="a-4u"></a>及余二种遍行错乱。<a id="a-4v"></a>合为七种。<a id="a-4w"></a>二种错乱者。<a id="a-4x"></a>一心错乱。<a id="a-4y"></a>二见错乱。<a id="a-4z"></a>想错乱者。<a id="a-50"></a>谓于非彼相起彼相想。<a id="a-51"></a>如于阳焰鹿渴想起于水想。<a id="a-52"></a>数错乱者。<a id="a-53"></a>谓于少数起多增上慢。<a id="a-54"></a>如[(臣*殳)/目]眩者于一月处见多月像。<a id="a-55"></a>形错乱者。<a id="a-56"></a>谓于余形起余形增上慢。<a id="a-57"></a>如于旋火见彼轮形。<a id="a-58"></a>显错乱者。<a id="a-59"></a>谓于余显色起余显色增上慢。<a id="a-5A"></a>如为迦末罗病损坏眼根。<a id="a-5B"></a>于非黄色悉见黄相。<a id="a-5C"></a>业错乱者。<a id="a-5D"></a>谓于无业起有业增上慢。<a id="a-5E"></a>如执拳驰走见树奔流。<a id="a-5F"></a>心错乱者。<a id="a-5G"></a>谓即于五种所错乱义心生喜乐。<a id="a-5H"></a>见错乱者。<a id="a-5I"></a>谓即于五种所错乱义忍受显说。<a id="a-5J"></a>安立宝重妄想坚执。<a id="a-5K"></a>若非如是错乱所见名为现量。</p>
  <p id="a5L">问如是现量谁所有耶。<a id="a-5M"></a>答略说四种所有。<a id="a-5N"></a>一色根现量。<a id="a-5O"></a>二意受现量。<a id="a-5P"></a>三世间现量。<a id="a-5Q"></a>四清净现量。<a id="a-5R"></a>色根现量者。<a id="a-5S"></a>谓色相五根所行境界。<a id="a-5T"></a>如前所说。<a id="a-5U"></a>现量体相。<a id="a-5V"></a>意受现量者。<a id="a-5W"></a>谓诸意根所行境界。<a id="a-5X"></a>如前所说。<a id="a-5Y"></a>现量体相。<a id="a-5Z"></a>世间现量者。<a id="a-5a"></a>谓即前二种总名世间现量。<a id="a-5b"></a>清净现量者。<a id="a-5c"></a>谓若世间现量亦是清净现量。<a id="a-5d"></a>有清净现量非世间现量。<a id="a-5e"></a>谓出世智于所行境。<a id="a-5f"></a>有知为有。<a id="a-5g"></a>无知为无。<a id="a-5h"></a>有上知有上。<a id="a-5i"></a>无上知无上。<a id="a-5j"></a>不共世间名清净现量。</p>
  <p id="a5k">比量者。<a id="a-5l"></a>谓与思择俱推度境界。<a id="a-5m"></a>此复五种。<a id="a-5n"></a>一相。<a id="a-5o"></a>二体。<a id="a-5p"></a>三业。<a id="a-5q"></a>四法。<a id="a-5r"></a>五因果。</p>
  <p id="a5s">相比量者。<a id="a-5t"></a>谓随其所有相貌相属。<a id="a-5u"></a>或由现在及先所见推度境界如以见幢故比知有车。<a id="a-5v"></a>以见烟故比知有火。<a id="a-5w"></a>如是以王比国。<a id="a-5x"></a>以夫比妻。<a id="a-5y"></a>以角犎比牛。<a id="a-5z"></a>以形软发黑轻举色美比知是少。<a id="a-60"></a>以面皱发白等比知是老。<a id="a-61"></a>以执自相比道比俗。<a id="a-62"></a>以乐见圣者乐闻正法远离憍慢比正信者。<a id="a-63"></a>以善思所思善说所说善作所作比聪睿者。<a id="a-64"></a>以慈悲爱语勇猛乐施善能解释甚深义意比知菩萨。<a id="a-65"></a>以掉动轻转嬉戏歌笑等比未离欲。<a id="a-66"></a>以诸威仪恒寂静故比知离欲。<a id="a-67"></a>以具如来微妙相好智慧寂静胜行辩才比知如来应正等觉具一切智。<a id="a-68"></a>见彼幼年所有相貌比知老时。<a id="a-69"></a>当有是事。<a id="a-6A"></a>诸如是等名相比量。<a id="a-6B"></a>体比量者。<a id="a-6C"></a>由现见彼自体性故。<a id="a-6D"></a>比类彼物不现见体。<a id="a-6E"></a>或现见彼一分自体比类余分。<a id="a-6F"></a>如以现在比类去来。<a id="a-6G"></a>或以过去比未来事。<a id="a-6H"></a>或以现近事比现远事。<a id="a-6I"></a>又如衣服饮食严具车乘等事观见少分得失之相比知一切。<a id="a-6J"></a>又以一分成熟比余熟分。<a id="a-6K"></a>如是等类名体比量。</p>
  <p id="a6L">业比量者。<a id="a-6M"></a>谓以作用比业所依。<a id="a-6N"></a>如见远物无有动摇鸟集其上。<a id="a-6O"></a>如是等事比知是杌。<a id="a-6P"></a>若有动摇等事比知是人。<a id="a-6Q"></a>若见迹步宽长比知是象。<a id="a-6R"></a>身曳地行比知是蛇。<a id="a-6S"></a>若闻嘶声比知是马。<a id="a-6T"></a>哮吼比师子。<a id="a-6U"></a>咆吼比牛王。<a id="a-6V"></a>见比于眼。<a id="a-6W"></a>闻比于耳。<a id="a-6X"></a>嗅比于鼻。<a id="a-6Y"></a>尝比于舌。<a id="a-6Z"></a>触比于身。<a id="a-6a"></a>识比于意。<a id="a-6b"></a>以杖寻水碍杖比地。<a id="a-6c"></a>若见是处草木滋润茎叶青翠比知有水。<a id="a-6d"></a>若见热灰比知有火。<a id="a-6e"></a>若见草木摇动比知有风。<a id="a-6f"></a>若见瞑目执杖蹎蹶失路等比知是盲。<a id="a-6g"></a>高声侧听比知是聋。<a id="a-6h"></a>以所作业比知正信聪睿菩萨未离欲离欲如来。<a id="a-6i"></a>如前应知。</p>
  <p id="a6j">法比量者。<a id="a-6k"></a>谓于一切相属着法。<a id="a-6l"></a>以一比余。<a id="a-6m"></a>如属无常比知有苦。<a id="a-6n"></a>以属苦故比空无我。<a id="a-6o"></a>以属生故比有老法。<a id="a-6p"></a>以属老故比有死法。<a id="a-6q"></a>以属有色有见有碍比有处所及有形质。<a id="a-6r"></a>属有漏故比知有苦。<a id="a-6s"></a>属无漏故比知无苦。<a id="a-6t"></a>属有为故比知生住异灭之法。<a id="a-6u"></a>属无为故比知反彼。<a id="a-6v"></a>如是等类名法比量。</p>
  <p id="a6w">因果比量者。<a id="a-6x"></a>谓因果相比如见物行比有所至。<a id="a-6y"></a>见有所至比先有行。<a id="a-6z"></a>若见有人如法事王比知当获广大禄位。<a id="a-70"></a>见大禄位比知先已如法事王。<a id="a-71"></a>若见有人备善作业比知必当获大财富。<a id="a-72"></a>见大财富比知先已备善作业。<a id="a-73"></a>见善恶行比当兴衰。<a id="a-74"></a>见有兴衰比先善恶。<a id="a-75"></a>若见丰饶饮食比知饱满。<a id="a-76"></a>见有饱满比丰饮食。<a id="a-77"></a>若见有人食不平等比知有病。<a id="a-78"></a>若见有病比知食不平等。<a id="a-79"></a>见有静虑比知离欲。<a id="a-7A"></a>见离欲者比有静虑。<a id="a-7B"></a>若见修道比知必获四沙门果。<a id="a-7C"></a>若见有获四沙门果比知修道。<a id="a-7D"></a>如是等类当知。<a id="a-7E"></a>是名因果比量。<a id="a-7F"></a>如是总名比量。</p>
  <p id="a7G">至教者。<a id="a-7H"></a>谓一切智人所设言教。<a id="a-7I"></a>或从彼闻法随法行。<a id="a-7J"></a>此复三种。<a id="a-7K"></a>一圣言所摄。<a id="a-7L"></a>二对治离染。<a id="a-7M"></a>三不违法相。</p>
  <p id="a7N">圣言所摄者。<a id="a-7O"></a>所谓如来及诸弟子所说经教。<a id="a-7P"></a>展转流布传来至今。<a id="a-7Q"></a>不违正法不违正义。</p>
  <p id="a7R">对治杂染者。<a id="a-7S"></a>谓依此法善修习时。<a id="a-7T"></a>能永调伏贪嗔痴等一切烦恼及随烦恼。</p>
  <p id="a7U">不违法相者。<a id="a-7V"></a>谓翻违法相当知。<a id="a-7W"></a>是名不违法相。<a id="a-7X"></a>何等名为违法相耶。<a id="a-7Y"></a>谓于无相增为有相。<a id="a-7Z"></a>如执有我有情命者生者等。<a id="a-7a"></a>或常或断有色无色如是等类。<a id="a-7b"></a>或于有相减为无相。<a id="a-7c"></a>或于决定立为不定。<a id="a-7d"></a>如一切行皆是无常。<a id="a-7e"></a>一切有漏皆性是苦。<a id="a-7f"></a>一切诸法皆是无我。<a id="a-7g"></a>而妄建立一分是常一分无常。<a id="a-7h"></a>一分是苦一分非苦。<a id="a-7i"></a>一分有我一分无我。<a id="a-7j"></a>如是于佛所立不可记法。<a id="a-7k"></a>一向记别。<a id="a-7l"></a>又复推求。<a id="a-7m"></a>谓应立记。<a id="a-7n"></a>或于不定建立为定。<a id="a-7o"></a>如执一切乐受皆贪所随眠。<a id="a-7p"></a>一切苦受嗔所随眠。<a id="a-7q"></a>一切不苦不乐受痴所随眠。<a id="a-7r"></a>一切苦乐皆是有漏。<a id="a-7s"></a>思已造业唯受苦报。<a id="a-7t"></a>如是等类或于有相法中。<a id="a-7u"></a>无差别相建立差别。<a id="a-7v"></a>有差别相立为无别。<a id="a-7w"></a>如依有为差别之相于无为法亦别建立。<a id="a-7x"></a>依无为法无差别相于有为法亦不别立。<a id="a-7y"></a>如于有为无为。<a id="a-7z"></a>如是于有色无色。<a id="a-80"></a>有见无见。<a id="a-81"></a>有对无对。<a id="a-82"></a>有漏无漏等。<a id="a-83"></a>随其所应尽当了知。<a id="a-84"></a>又于有相不如正理立因果相。<a id="a-85"></a>如立妙行感不爱果。<a id="a-86"></a>立诸恶行能感爱果。<a id="a-87"></a>计于恶说法律之中习诸邪行能得清净。<a id="a-88"></a>于佛善说法律之中修行正行不得清净。<a id="a-89"></a>又于杂染立为清净。<a id="a-8A"></a>于清净法立为杂染。<a id="a-8B"></a>于不实相以假言说立为真实。<a id="a-8C"></a>于真实相以假言说立不真实。<a id="a-8D"></a>如于永离言说法中以言戏论建立胜义。<a id="a-8E"></a>如是等类名违法相。<a id="a-8F"></a>翻此违相名不违相。<a id="a-8G"></a>是名至教。</p>
  <p id="a8H">问若一切法自相成就自义差别法尔建立。<a id="a-8I"></a>复何因缘立有二种所成义耶。<a id="a-8J"></a>答为欲生成他信解故。<a id="a-8K"></a>非为生成诸法相貌。<a id="a-8L"></a>问为欲成就所成立义。<a id="a-8M"></a>何故先说立宗耶。<a id="a-8N"></a>答为先显示自所爱乐义故。<a id="a-8O"></a>问何故次辩因耶。<a id="a-8P"></a>答为欲开显依现见法决定道理。<a id="a-8Q"></a>即于所立宗义不舍离故。<a id="a-8R"></a>问何故次引喻耶。<a id="a-8S"></a>答为欲显现能成道理之所依止现见法故。<a id="a-8T"></a>问何故后说同类异类现量比量至教等耶。<a id="a-8U"></a>答为欲开示因喻二种相违不相违智故。<a id="a-8V"></a>又相违者由二种因。<a id="a-8W"></a>一由不决定故。<a id="a-8X"></a>二由同所成故。<a id="a-8Y"></a>不相违者亦由二因。<a id="a-8Z"></a>一由决定故。<a id="a-8a"></a>二由异所成故。<a id="a-8b"></a>此中相违者为成所立宗义不能为量故不名量。<a id="a-8c"></a>不相违者为成所立宗义能为正量故名为量。<a id="a-8d"></a>是名论所依。</p>
  <p id="a8e">论庄严者。<a id="a-8f"></a>有五种应知。<a id="a-8g"></a>一善自他宗。<a id="a-8h"></a>二语具圆满。<a id="a-8i"></a>三无畏。<a id="a-8j"></a>四敦肃。<a id="a-8k"></a>五应供。<a id="a-8l"></a>善自他宗者。<a id="a-8m"></a>谓如有一于此正法及毗柰耶深生爱乐。<a id="a-8n"></a>即于自论宗本读诵受持正闻审虑纯熟修行。<a id="a-8o"></a>已善已说已明。<a id="a-8p"></a>复于彼法彼毗柰耶不爱不乐。<a id="a-8q"></a>但于彼论宗本读诵受持闻思纯熟而不修行。<a id="a-8r"></a>然已善已说已明。<a id="a-8s"></a>是名善自他宗。</p>
  <p id="a8t">语具圆满者。<a id="a-8u"></a>谓如有一音声圆满不犯音声。<a id="a-8v"></a>音声者谓具五德。<a id="a-8w"></a>一不鄙陋。<a id="a-8x"></a>二轻易。<a id="a-8y"></a>三雄朗。<a id="a-8z"></a>四相应。<a id="a-90"></a>五义善。<a id="a-91"></a>云何不鄙陋。<a id="a-92"></a>谓离诸边国鄙俚词故。<a id="a-93"></a>云何轻易。<a id="a-94"></a>谓世间共立非余说故。<a id="a-95"></a>云何雄朗。<a id="a-96"></a>所谓于义建立言词为成彼义巧妙雄壮故。<a id="a-97"></a>云何相应。<a id="a-98"></a>所谓前后功德法义相符顺故。<a id="a-99"></a>云何义善。<a id="a-9A"></a>谓能引发世出世利无颠倒故。<a id="a-9B"></a>又此相应论者。<a id="a-9C"></a>复由九种差别相故。<a id="a-9D"></a>语具圆满应知。<a id="a-9E"></a>一不杂乱。<a id="a-9F"></a>二不粗矿。<a id="a-9G"></a>三辩了。<a id="a-9H"></a>四限量。<a id="a-9I"></a>五与义相应。<a id="a-9J"></a>六以时。<a id="a-9K"></a>七决定。<a id="a-9L"></a>八显了。<a id="a-9M"></a>九相续。<a id="a-9N"></a>以此足前总名语具圆满。<a id="a-9O"></a>无畏者。<a id="a-9P"></a>谓如有一处在多众异众大众胜众谛众善众等中。<a id="a-9Q"></a>其心无有下劣怯惧。<a id="a-9R"></a>身无战汗面无怖色。<a id="a-9S"></a>声不动掉语不怯弱。<a id="a-9T"></a>如是等类名为无畏。</p>
  <p id="a9U">敦肃者。<a id="a-9V"></a>谓如有一性不忿毒面无变改身不掉动。<a id="a-9W"></a>如是等类名为敦肃。</p>
  <p id="a9X">应供者。<a id="a-9Y"></a>谓如有一性善可乐性不恼他。<a id="a-9Z"></a>寻常住善可乐地者。<a id="a-9a"></a>随顺他心而发言语。<a id="a-9b"></a>知时如实为益自他能引义利。<a id="a-9c"></a>言词柔软如对亲友。<a id="a-9d"></a>是名应供。</p>
  <p id="a9e">若有依五论庄严相兴言论者。<a id="a-9f"></a>当知复有二十七种称赞功德。<a id="a-9g"></a>何等名为二十七种。<a id="a-9h"></a>一众所敬重。<a id="a-9i"></a>二言必信受。<a id="a-9j"></a>三于大众中转加无畏。<a id="a-9k"></a>四于他所宗深知过隙。<a id="a-9l"></a>五于自所宗知决定德。<a id="a-9m"></a>六无有僻执。<a id="a-9n"></a>七于所受论情无偏党。<a id="a-9o"></a>八于自正法及毗柰耶无能引夺。<a id="a-9p"></a>九于他所说速能了悟。<a id="a-9q"></a>十于他所说速能领受。<a id="a-9r"></a>十一于他所说速解理趣。<a id="a-9s"></a>十二能以语德胜伏大众。<a id="a-9t"></a>十三悦可信解因明论者。<a id="a-9u"></a>十四能善宣释义句文字。<a id="a-9v"></a>十五身不劳倦。<a id="a-9w"></a>十六心不劳倦。<a id="a-9x"></a>十七言不謇涩。<a id="a-9y"></a>十八辩才无尽。<a id="a-9z"></a>十九身不顿瘁。<a id="a-A0"></a>二十念无忘失。<a id="a-A1"></a>二十一心无损害。<a id="a-A2"></a>二十二咽喉无损。<a id="a-A3"></a>二十三凡所宣吐分明易了。<a id="a-A4"></a>二十四善护自心令无忿怒。<a id="a-A5"></a>二十五善顺他心令无愤恚。<a id="a-A6"></a>二十六令对论者心生净信。<a id="a-A7"></a>二十七凡有所行不招怨对广大名称声流十方世咸传唱。<a id="a-A8"></a>此大法师处大师数。<a id="a-A9"></a>如受欲者以末尼真珠琉璃等宝厕环钏等宝庄严具以自庄严。<a id="a-AA"></a>威德炽盛光明普照。<a id="a-AB"></a>如是论者以二十七种称赞功德。<a id="a-AC"></a>厕此五种论庄严具以自庄严。<a id="a-AD"></a>威德炽盛光明普照。<a id="a-AE"></a>是故名此为论庄严。</p>
  <p id="aAF">论堕负者。<a id="a-AG"></a>谓有三种应知。<a id="a-AH"></a>一舍言。<a id="a-AI"></a>二言屈。<a id="a-AJ"></a>三言过。</p>
  <p id="aAK">舍言者。<a id="a-AL"></a>谓立论者以十三种词谢对论者舍所言论。<a id="a-AM"></a>何等名为十三种词。<a id="a-AN"></a>谓立论者谢对论者曰。<a id="a-AO"></a>我论不善。<a id="a-AP"></a>汝论为善。<a id="a-AQ"></a>我不善观。<a id="a-AR"></a>汝为善观。<a id="a-AS"></a>我论无理。<a id="a-AT"></a>汝论有理。<a id="a-AU"></a>我论无能。<a id="a-AV"></a>汝论有能。<a id="a-AW"></a>我论屈伏。<a id="a-AX"></a>汝论成立。<a id="a-AY"></a>我之辩才唯极于此。<a id="a-AZ"></a>过此已上更善思量当为汝说。<a id="a-Aa"></a>且置是事我不复言。<a id="a-Ab"></a>以如是等十三种词谢对论者舍所言论。<a id="a-Ac"></a>舍所论故。<a id="a-Ad"></a>当知摧破为他所胜。<a id="a-Ae"></a>堕在他后屈伏于彼。<a id="a-Af"></a>是故舍言名堕负处。</p>
  <p id="aAg">言屈者。<a id="a-Ah"></a>如立论人为对论者之所屈伏。<a id="a-Ai"></a>或假余事方便而退。<a id="a-Aj"></a>或引外言。<a id="a-Ak"></a>或现愤发。<a id="a-Al"></a>或现嗔恚。<a id="a-Am"></a>或现高慢。<a id="a-An"></a>或显彼所覆。<a id="a-Ao"></a>或现恼害。<a id="a-Ap"></a>或现不忍。<a id="a-Aq"></a>或现不信。<a id="a-Ar"></a>或复默然。<a id="a-As"></a>或复忧戚。<a id="a-At"></a>或竦肩伏面。<a id="a-Au"></a>或沉思词穷。<a id="a-Av"></a>假托余事方便而退者。<a id="a-Aw"></a>谓舍前所立更托余宗。<a id="a-Ax"></a>舍先因喻同类异类现量比量及至教量。<a id="a-Ay"></a>更托余因乃至至教。<a id="a-Az"></a>引外言者。<a id="a-B0"></a>谓舍所论事。<a id="a-B1"></a>或论饮食。<a id="a-B2"></a>或论王臣盗贼衢路倡秽等事。<a id="a-B3"></a>假托外缘舍本所立。<a id="a-B4"></a>现愤发者。<a id="a-B5"></a>谓以粗言摈对论者。<a id="a-B6"></a>现嗔恚者。<a id="a-B7"></a>谓以怨报之言责对论者。<a id="a-B8"></a>现高慢者。<a id="a-B9"></a>谓以卑贱种族等言毁对论者。<a id="a-BA"></a>显彼所覆者。<a id="a-BB"></a>谓以发他所覆恶行之言举对论者。<a id="a-BC"></a>现恼害者。<a id="a-BD"></a>谓以害酷怨言骂对论者。<a id="a-BE"></a>现不忍者。<a id="a-BF"></a>谓发怨言怖对论者。<a id="a-BG"></a>现不信者。<a id="a-BH"></a>谓以破戒行言谤对论者。<a id="a-BI"></a>或默然者。<a id="a-BJ"></a>谓语业顿尽。<a id="a-BK"></a>或忧戚者。<a id="a-BL"></a>谓意业焦恼。<a id="a-BM"></a>竦肩伏面者。<a id="a-BN"></a>谓威勇身业而顿萎瘁沉思词穷者。<a id="a-BO"></a>谓才辩俱竭。<a id="a-BP"></a>如是十三种事。<a id="a-BQ"></a>当知言屈。<a id="a-BR"></a>前二妄行矫乱。<a id="a-BS"></a>中七发起邪行。<a id="a-BT"></a>后四计行穷尽。<a id="a-BU"></a>是名言屈堕在负处。</p>
  <p id="aBV">言过者。<a id="a-BW"></a>谓立论人有九种过。<a id="a-BX"></a>故名言过。<a id="a-BY"></a>何等为九。<a id="a-BZ"></a>一杂乱。<a id="a-Ba"></a>二粗犷。<a id="a-Bb"></a>三不辩了。<a id="a-Bc"></a>四无限量。<a id="a-Bd"></a>五非义相应。<a id="a-Be"></a>六非时七不决定。<a id="a-Bf"></a>八不显了。<a id="a-Bg"></a>九不相续。<a id="a-Bh"></a>杂乱者。<a id="a-Bi"></a>谓舍所论事。<a id="a-Bj"></a>杂说异语。<a id="a-Bk"></a>粗犷者。<a id="a-Bl"></a>谓愤发卒暴。<a id="a-Bm"></a>言词躁急。<a id="a-Bn"></a>不辩了者。<a id="a-Bo"></a>谓若法若义。<a id="a-Bp"></a>众及对论所不领悟。<a id="a-Bq"></a>无限量者。<a id="a-Br"></a>谓于所说义。<a id="a-Bs"></a>言词复重或复减少。<a id="a-Bt"></a>非义相应者。<a id="a-Bu"></a>当知十种。<a id="a-Bv"></a>一无义。<a id="a-Bw"></a>二违义。<a id="a-Bx"></a>三损理。<a id="a-By"></a>四与所成等。<a id="a-Bz"></a>五招集过难。<a id="a-C0"></a>六不得义利。<a id="a-C1"></a>七义无次序。<a id="a-C2"></a>八义不决定。<a id="a-C3"></a>九成立已成。<a id="a-C4"></a>十顺不称理诸邪恶论。<a id="a-C5"></a>非时者。<a id="a-C6"></a>谓所应说前后不次。<a id="a-C7"></a>不决定者。<a id="a-C8"></a>谓立已复毁。<a id="a-C9"></a>毁而复立。<a id="a-CA"></a>速疾转换难可了知。<a id="a-CB"></a>不显了者。<a id="a-CC"></a>谓犯声明相不领而答。<a id="a-CD"></a>或先为典语后作俗语。<a id="a-CE"></a>或复翻此。<a id="a-CF"></a>不相续者。<a id="a-CG"></a>谓于中间言词断绝。<a id="a-CH"></a>凡所言论犯此九失。<a id="a-CI"></a>是名言过。</p>
  <p id="aCJ">论出离者。<a id="a-CK"></a>谓立论者。<a id="a-CL"></a>三种观察兴废言论。<a id="a-CM"></a>云何名为三种观察。<a id="a-CN"></a>一观察德失。<a id="a-CO"></a>二观察众会。<a id="a-CP"></a>三观察善不善。</p>
  <p id="aCQ">云何观察德失。<a id="a-CR"></a>谓立论者。<a id="a-CS"></a>方欲立论应如是观。<a id="a-CT"></a>我立是论。<a id="a-CU"></a>将无自损损他及俱损耶。<a id="a-CV"></a>不生现法后法及俱罪耶。<a id="a-CW"></a>勿起身心所有诸忧苦耶。<a id="a-CX"></a>莫由此故执持刀杖斗骂诤讼谄言妄语而发起耶。<a id="a-CY"></a>将无种种恶不善法而生长耶。<a id="a-CZ"></a>非不利益安乐自及他耶。<a id="a-Ca"></a>非不利益安乐多众生耶。<a id="a-Cb"></a>非不怜愍于世间耶。<a id="a-Cc"></a>不因此故诸天世人无义无利不安乐耶。<a id="a-Cd"></a>彼立论者如是观时。<a id="a-Ce"></a>若自了知我所立论能为自损。<a id="a-Cf"></a>乃至天人无义无利及不安乐。<a id="a-Cg"></a>便自思择。<a id="a-Ch"></a>不应立论。<a id="a-Ci"></a>若如实知我所立论不为自损。<a id="a-Cj"></a>乃至能引天人义利安乐。<a id="a-Ck"></a>便自思择。<a id="a-Cl"></a>应当立论。<a id="a-Cm"></a>是名第一论出离相。</p>
  <p id="aCn">云何观察众会。<a id="a-Co"></a>谓立论者。<a id="a-Cp"></a>应当观察现前众会。<a id="a-Cq"></a>为有执着为无执耶。<a id="a-Cr"></a>为有贤正为无有耶。<a id="a-Cs"></a>为有善解为无解耶。<a id="a-Ct"></a>如是观时。<a id="a-Cu"></a>若知众会有所执着非无执着。<a id="a-Cv"></a>唯不贤正无有贤正。<a id="a-Cw"></a>唯不善解无善解者。<a id="a-Cx"></a>便自思择。<a id="a-Cy"></a>于是众中不应立论。<a id="a-Cz"></a>若知众会无所执着非有执着。<a id="a-D0"></a>唯有贤正无不贤正。<a id="a-D1"></a>唯有善解无不解者便自思择。<a id="a-D2"></a>于是众中应当立论。<a id="a-D3"></a>是名第二论出离相。</p>
  <p id="aD4">云何观察善不善。<a id="a-D5"></a>谓立论者。<a id="a-D6"></a>应自观察善与不善。<a id="a-D7"></a>我于论体论处论依论严论负论出离等。<a id="a-D8"></a>为善为不善耶。<a id="a-D9"></a>我为有力建立自论摧伏他论于彼负处解脱不耶。<a id="a-DA"></a>如是观时。<a id="a-DB"></a>若自了知我为不善非善解了我无力能非有力能。<a id="a-DC"></a>便自思择。<a id="a-DD"></a>与对论者不应立论。<a id="a-DE"></a>若自了知我善非不善有力非无力。<a id="a-DF"></a>便自思择与对论者应共立论。<a id="a-DG"></a>是名第三论出离相。</p>
  <p id="aDH">论多所作法者。<a id="a-DI"></a>谓有三种。<a id="a-DJ"></a>于所立论多所作法。<a id="a-DK"></a>一善自他宗。<a id="a-DL"></a>二无畏。<a id="a-DM"></a>三辩才。<a id="a-DN"></a>问如是三法。<a id="a-DO"></a>何故名为于所立论多有所作。<a id="a-DP"></a>答由善了达自他宗故。<a id="a-DQ"></a>于一切法能起谈论。<a id="a-DR"></a>由无畏故。<a id="a-DS"></a>于一切众能起谈论。<a id="a-DT"></a>由辩才故。<a id="a-DU"></a>于诸问难能善酬答。<a id="a-DV"></a>是故此三名为于所立论多所作法。</p>
 </body>
</html>