<!doctype html>
<html id="z3IBVPlxJ" data-ver="899">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">显扬圣教论卷第四</h1>
  <h2 id="a2">摄事品第一之四</h2>
  <p id="a3">如是已说。<a id="a-4"></a>果诸功德今当说。<a id="a-5"></a>颂曰。</p>
  <p id="a6">无量诸解脱　　胜处与遍处</p>
  <p id="a7">无诤妙愿智　　无碍解神通</p>
  <p id="a8">论曰。<a id="a-9"></a>无量者。<a id="a-A"></a>谓四无量。<a id="a-B"></a>广说如经。<a id="a-C"></a>一慈无量。<a id="a-D"></a>谓慈心俱。<a id="a-E"></a>无怨无憎无有损害。<a id="a-F"></a>广大无量极善修习。<a id="a-G"></a>于一方面如是次第乃至十方一切无边世界。<a id="a-H"></a>意解遍满具足住。<a id="a-I"></a>慈心俱者。<a id="a-J"></a>于无苦无乐众生欲施乐具阿世耶心相应故。<a id="a-K"></a>无怨者。<a id="a-L"></a>即彼对治欲加苦具嗔故。<a id="a-M"></a>无憎者。<a id="a-N"></a>即彼对治障碍乐具嗔故。<a id="a-O"></a>无损害者。<a id="a-P"></a>即彼对治欲与不宜嗔故。<a id="a-Q"></a>广者。<a id="a-R"></a>于见所行作意故。<a id="a-S"></a>大者。<a id="a-T"></a>于闻所行作意故。<a id="a-U"></a>无量者。<a id="a-V"></a>于觉知所行作意故。<a id="a-W"></a>极善修习者。<a id="a-X"></a>由串习相应离诸盖故。<a id="a-Y"></a>于一方面如是次第乃至十方一切无边世界者。<a id="a-Z"></a>遍缘器世间及有情世间故。<a id="a-a"></a>意解者。<a id="a-b"></a>缘意解思惟境界故。<a id="a-c"></a>遍满者。<a id="a-d"></a>缘无间有情境界故。<a id="a-e"></a>具足住者。<a id="a-f"></a>如前静虑中说。<a id="a-g"></a>二悲无量谓悲心俱。<a id="a-h"></a>乃至广说。<a id="a-i"></a>悲心俱者。<a id="a-j"></a>于有苦众生欲拔苦具阿世耶心相应故。<a id="a-k"></a>无怨者。<a id="a-l"></a>即彼对治与苦害故。<a id="a-m"></a>无憎者。<a id="a-n"></a>即彼对治障碍拔苦害故。<a id="a-o"></a>无损害者。<a id="a-p"></a>即彼对治欲与不宜不喜乐故。<a id="a-q"></a>余如前说。<a id="a-r"></a>三喜无量。<a id="a-s"></a>谓喜心俱。<a id="a-t"></a>乃至广说。<a id="a-u"></a>喜心俱者。<a id="a-v"></a>于有乐众生随喜彼乐阿世耶心相应故。<a id="a-w"></a>无怨者。<a id="a-x"></a>即彼对治欲与苦具不喜乐故。<a id="a-y"></a>无憎者。<a id="a-z"></a>即彼对治障碍乐具不喜乐故。<a id="a-10"></a>无损害者。<a id="a-11"></a>即彼对治欲与不宜不喜乐故。<a id="a-12"></a>余如前说。<a id="a-13"></a>四舍无量。<a id="a-14"></a>谓舍心俱。<a id="a-15"></a>乃至广说。<a id="a-16"></a>舍心俱者。<a id="a-17"></a>欲令不染阿世耶心相应故。<a id="a-18"></a>无怨者。<a id="a-19"></a>即彼对治令染贪嗔故。<a id="a-1A"></a>无憎者。<a id="a-1B"></a>即彼对治障碍除染贪嗔故。<a id="a-1C"></a>无损害者。<a id="a-1D"></a>即彼对治颠倒不染贪及嗔故。<a id="a-1E"></a>余如前说。</p>
  <p id="a1F">此四无量体性云何。<a id="a-1G"></a>谓慈以无嗔善根为体。<a id="a-1H"></a>悲以不害善根为体。<a id="a-1I"></a>喜以不嫉善根为体。<a id="a-1J"></a>舍以无贪无嗔善根为体。<a id="a-1K"></a>皆是怜愍众生法故。<a id="a-1L"></a>于此四中慈唯无嗔。<a id="a-1M"></a>次二无量无嗔一分。<a id="a-1N"></a>舍是无贪无嗔一分。<a id="a-1O"></a>又复与彼相应等持诸心心法。<a id="a-1P"></a>并彼眷属皆是四无量体。<a id="a-1Q"></a>当知先由增上法行善修治心。<a id="a-1R"></a>复依清净静虑。<a id="a-1S"></a>方得清净无量应知。</p>
  <p id="a1T">诸解脱者。<a id="a-1U"></a>谓八解脱广说如经。<a id="a-1V"></a>一有色诸色观解脱。<a id="a-1W"></a>有色者。<a id="a-1X"></a>依有色定意解思惟故。<a id="a-1Y"></a>诸色者。<a id="a-1Z"></a>若色如胜处中广自分别。<a id="a-1a"></a>观者。<a id="a-1b"></a>于诸色中为变化自在故。<a id="a-1c"></a>意解思惟显示彼相故。<a id="a-1d"></a>二内无色想外诸色观解脱。<a id="a-1e"></a>内无色想者。<a id="a-1f"></a>依无色定意解思惟故。<a id="a-1g"></a>外者。<a id="a-1h"></a>除眼等根意解思惟余色故。<a id="a-1i"></a>诸色观者。<a id="a-1j"></a>如前说。<a id="a-1k"></a>三净解脱。<a id="a-1l"></a>身作证具足住。<a id="a-1m"></a>解脱净者。<a id="a-1n"></a>一向意解思惟净妙色为得增上安乐住故。<a id="a-1o"></a>解脱者。<a id="a-1p"></a>解脱净不净色功用障碍心故。<a id="a-1q"></a>身者意身故。<a id="a-1r"></a>作证者。<a id="a-1s"></a>由智断得作证故。<a id="a-1t"></a>具足住者。<a id="a-1u"></a>如前说。<a id="a-1v"></a>无色诸解脱如前分别。<a id="a-1w"></a>此中差别者。<a id="a-1x"></a>为欲证得一切种身业自在故。<a id="a-1y"></a>及为解脱彼障故。<a id="a-1z"></a>复除光色作无边虚空意解思惟故。<a id="a-20"></a>名第四无边虚空处解脱。<a id="a-21"></a>为欲发起圣神通无诤愿智无碍辩等诸功德故。<a id="a-22"></a>又为证得能助发起彼诸功德心自在故。<a id="a-23"></a>又为解脱彼障故。<a id="a-24"></a>复作无边识意解思惟故。<a id="a-25"></a>名第五无边识处解脱。<a id="a-26"></a>行者作如是发起功德方便。<a id="a-27"></a>已令第四静虑起。<a id="a-28"></a>现在前发诸功德。<a id="a-29"></a>为欲证得最胜无漏住自在故。<a id="a-2A"></a>又为解脱彼障故。<a id="a-2B"></a>复作无所有意解思惟故。<a id="a-2C"></a>名第六无所有处解脱。<a id="a-2D"></a>为欲证得最第一有住自在故。<a id="a-2E"></a>又为解脱彼障故。<a id="a-2F"></a>复作非想非非想意解思惟故。<a id="a-2G"></a>名第七非想非非想处解脱。<a id="a-2H"></a>为欲证得最胜寂静住自在故。<a id="a-2I"></a>又为解脱彼障故。<a id="a-2J"></a>复从非想非非想处心进止出入息灭攀缘故。<a id="a-2K"></a>名第八想受灭解脱。</p>
  <p id="a2L">胜处者。<a id="a-2M"></a>谓八胜处。<a id="a-2N"></a>广说如经。<a id="a-2O"></a>一内有色想。<a id="a-2P"></a>外诸色观少。<a id="a-2Q"></a>若好若恶若劣若胜。<a id="a-2R"></a>于彼诸色胜知胜见得如是想名初胜处。<a id="a-2S"></a>内有色想者。<a id="a-2T"></a>如解脱中说。<a id="a-2U"></a>外者。<a id="a-2V"></a>谓除眼等根显余色故。<a id="a-2W"></a>诸色观者。<a id="a-2X"></a>如前说。<a id="a-2Y"></a>少者。<a id="a-2Z"></a>谓资具摄色意解思惟故。<a id="a-2a"></a>若好若恶者。<a id="a-2b"></a>谓净不净色之所摄色意解思惟故。<a id="a-2c"></a>若劣若胜者。<a id="a-2d"></a>谓净不净声香味触之所摄色意解思惟故。<a id="a-2e"></a>于彼诸色胜者。<a id="a-2f"></a>谓能治所治作意思惟。<a id="a-2g"></a>障碍功用所不恼故。<a id="a-2h"></a>知者。<a id="a-2i"></a>用奢摩他道。<a id="a-2j"></a>见者。<a id="a-2k"></a>用毗钵舍那道。<a id="a-2l"></a>得如是想者。<a id="a-2m"></a>谓于实胜中得实胜无慢想故。<a id="a-2n"></a>于不胜中得实不胜无慢想故。<a id="a-2o"></a>二内有色想。<a id="a-2p"></a>外诸色观多。<a id="a-2q"></a>乃至名第二胜处。<a id="a-2r"></a>内无色想中观少观多二种亦尔。<a id="a-2s"></a>内有色想外诸色观者如前说。<a id="a-2t"></a>多者。<a id="a-2u"></a>显示有情世间器世间色遍思惟故。<a id="a-2v"></a>余如前说。<a id="a-2w"></a>五内无色想外诸色观青。<a id="a-2x"></a>青显青可见。<a id="a-2y"></a>青光犹如乌莫迦花。<a id="a-2z"></a>或如婆罗痆斯染青衣色。<a id="a-30"></a>如是黄赤白色皆应广说。<a id="a-31"></a>此中差别者。<a id="a-32"></a>黄色如羯尼迦罗花。<a id="a-33"></a>或如婆罗痆斯染。<a id="a-34"></a>黄衣色赤色如槃豆时缚迦花。<a id="a-35"></a>或如婆罗痆斯染赤衣色白色如乌奢那星。<a id="a-36"></a>或如婆罗痆斯鲜白衣色。<a id="a-37"></a>青者。<a id="a-38"></a>谓总句。<a id="a-39"></a>青显者谓俱生青。<a id="a-3A"></a>青可见者。<a id="a-3B"></a>谓和合成青。<a id="a-3C"></a>青光者。<a id="a-3D"></a>谓彼二所出鲜净光青。<a id="a-3E"></a>如青色黄赤白色亦复如是。<a id="a-3F"></a>广说应知。<a id="a-3G"></a>余如前说。<a id="a-3H"></a>于一处说二譬喻者。<a id="a-3I"></a>此显俱生和合二种色故。<a id="a-3J"></a>此八胜处与修三种缘色解脱作所依止。<a id="a-3K"></a>后四胜处意解思惟。<a id="a-3L"></a>欲界天色及色界色。<a id="a-3M"></a>又复应知。<a id="a-3N"></a>是诸胜处为治下地种子。<a id="a-3O"></a>随逐作意思惟。<a id="a-3P"></a>非为对治。<a id="a-3Q"></a>自地所治作意思惟。<a id="a-3R"></a>遍处者。<a id="a-3S"></a>谓十遍处。<a id="a-3T"></a>广说如经。<a id="a-3U"></a>谓地遍处。<a id="a-3V"></a>一能解了上下及傍无二无量。<a id="a-3W"></a>如是水火风遍。<a id="a-3X"></a>青黄赤白虚空识遍。<a id="a-3Y"></a>上下及傍无二无量。<a id="a-3Z"></a>地遍处者。<a id="a-3a"></a>由色所依遍满故。<a id="a-3b"></a>彼能依色亦遍满。<a id="a-3c"></a>由彼增长故。<a id="a-3d"></a>一能解了者。<a id="a-3e"></a>谓能证此观补特伽罗。<a id="a-3f"></a>上下及傍者。<a id="a-3g"></a>谓遍满诸方及四维故。<a id="a-3h"></a>无二者。<a id="a-3i"></a>离余诸界及不杂显色遍满故。<a id="a-3j"></a>无量者。<a id="a-3k"></a>无有分齐相遍满故。<a id="a-3l"></a>如地遍处余水火风青黄赤白亦复如是。<a id="a-3m"></a>如其所应。<a id="a-3n"></a>虚空遍处者。<a id="a-3o"></a>谓对治一切色相作意思惟遍满故。<a id="a-3p"></a>余如前说。<a id="a-3q"></a>识遍处者。<a id="a-3r"></a>谓缘无量识作意思惟遍满故。<a id="a-3s"></a>余如前说。</p>
  <p id="a3t">此中由三解脱故得胜色自在。<a id="a-3u"></a>由得彼已方可说言胜色自在极成就故。<a id="a-3v"></a>识处已上无有遍满。<a id="a-3w"></a>所缘无量形段依止分别远离故。<a id="a-3x"></a>应知胜处及与遍处。<a id="a-3y"></a>是诸解脱能清净道。<a id="a-3z"></a>由诸胜处胜所缘故。<a id="a-40"></a>由诸遍处所缘遍故。<a id="a-41"></a>能令解脱清净应知。</p>
  <p id="a42">无诤者。<a id="a-43"></a>谓能守护他烦恼行之所引摄无痴智见性。<a id="a-44"></a>及彼相应等持诸心心法。<a id="a-45"></a>由此行多所行故。</p>
  <p id="a46">妙愿智者。<a id="a-47"></a>谓于三世及非世摄所知法中无余如实了知之所引摄无痴智见性。<a id="a-48"></a>及彼相应等持诸心心法。<a id="a-49"></a>由此行多所行故。</p>
  <p id="a4A">无碍解者。<a id="a-4B"></a>谓四无碍解。<a id="a-4C"></a>广说如经。<a id="a-4D"></a>一法无碍解。<a id="a-4E"></a>谓于一切种一切法差别名中。<a id="a-4F"></a>如实觉悟之所引摄无痴智见性。<a id="a-4G"></a>及彼相应等持诸心心法。<a id="a-4H"></a>二义无碍解。<a id="a-4I"></a>谓于一切种一切法种种相中。<a id="a-4J"></a>如实觉悟之所引摄无痴智见性。<a id="a-4K"></a>余如前说。<a id="a-4L"></a>三训词无碍解。<a id="a-4M"></a>谓于一切种一切法训释词中。<a id="a-4N"></a>如实觉悟之所引摄无痴智见性。<a id="a-4O"></a>余如前说。<a id="a-4P"></a>四辩才无碍解。<a id="a-4Q"></a>谓于一切种一切法通达中。<a id="a-4R"></a>如实觉悟之所引摄无痴智见性。<a id="a-4S"></a>及彼相应等持诸心心法。<a id="a-4T"></a>由此行多所行故。<a id="a-4U"></a>神通者。<a id="a-4V"></a>谓六神通。<a id="a-4W"></a>如经广说。<a id="a-4X"></a>一神境智见作证通。<a id="a-4Y"></a>谓为示现一切种身业自在无痴智见性。<a id="a-4Z"></a>及彼相应等持诸心心法。<a id="a-4a"></a>由此行行多决定境界故。<a id="a-4b"></a>二天耳智见作证通。<a id="a-4c"></a>谓为随闻一切种语业无痴智见性。<a id="a-4d"></a>余如前说。<a id="a-4e"></a>三心差别智见作证通。<a id="a-4f"></a>谓为入一切种他心行无痴智见性。<a id="a-4g"></a>余如前说。<a id="a-4h"></a>四宿住随念智见作证通。<a id="a-4i"></a>谓为入一切种前际趣行无痴智见性。<a id="a-4j"></a>余如前说。<a id="a-4k"></a>五死生智见作证通。<a id="a-4l"></a>谓为入一切种有情趣行无痴智见性。<a id="a-4m"></a>余如前说。<a id="a-4n"></a>六漏尽智见作证通。<a id="a-4o"></a>谓为入出离一切烦恼及无余苦无痴智见性。<a id="a-4p"></a>及彼相应等持诸心心法。<a id="a-4q"></a>由此行行多决定境界故。<a id="a-4r"></a>复次颂曰。</p>
  <p id="a4s">诸相好清净　　及诸力无畏</p>
  <p id="a4t">不护与念住　　永断诸习气</p>
  <p id="a4u">论曰。<a id="a-4v"></a>诸相者。<a id="a-4w"></a>谓三十二大丈夫相。<a id="a-4x"></a>广说如经。<a id="a-4y"></a>一善安立足大丈夫相。<a id="a-4z"></a>由如来菩提资粮善圆满故。<a id="a-50"></a>具足受持平等行故。<a id="a-51"></a>感得此相。<a id="a-52"></a>由此相故。<a id="a-53"></a>有暂见者。<a id="a-54"></a>即信如来是大丈夫足相足幖帜足形貌。<a id="a-55"></a>如善安立足相。<a id="a-56"></a>如是诸余大丈夫相如其所应尽当知。<a id="a-57"></a>谓于手中应说手相手幖帜手形貌。<a id="a-58"></a>如是于头顶等所余支节。<a id="a-59"></a>各随其名应当广说。<a id="a-5A"></a>好者。<a id="a-5B"></a>谓八十种好。<a id="a-5C"></a>广说如经。<a id="a-5D"></a>是诸好等若具足相摄。<a id="a-5E"></a>如菩萨地中说。<a id="a-5F"></a>若随众生所宜随胜相摄。<a id="a-5G"></a>如大慧度经说。<a id="a-5H"></a>若广分别诸好应知。<a id="a-5I"></a>如广分别相中说。<a id="a-5J"></a>清净者。<a id="a-5K"></a>谓四一切相清净。<a id="a-5L"></a>广说如经。<a id="a-5M"></a>一依止清净。<a id="a-5N"></a>谓由如来证得一切相清净智及一切相清净断故。<a id="a-5O"></a>于依止取住舍中。<a id="a-5P"></a>究竟无上自在。<a id="a-5Q"></a>二境界清净。<a id="a-5R"></a>谓由如来证得一切相清净智及一切相清净断故。<a id="a-5S"></a>于一切事变化境界中。<a id="a-5T"></a>究竟无上自在。<a id="a-5U"></a>三心清净。<a id="a-5V"></a>谓由如来证得一切相清净智及一切相清净断故。<a id="a-5W"></a>于一切相世出世善根增长心中。<a id="a-5X"></a>究竟无上自在。<a id="a-5Y"></a>四智清净。<a id="a-5Z"></a>谓由如来证得一切相清净智及一切相清净断故。<a id="a-5a"></a>于一切相所知中。<a id="a-5b"></a>无著无碍智究竟无上自在。</p>
  <p id="a5c">诸力者。<a id="a-5d"></a>谓如来十力。<a id="a-5e"></a>广说如经。<a id="a-5f"></a>一处非处智力。<a id="a-5g"></a>谓于一切相因果中能如实问记无碍智性及彼相应等持诸心心法。<a id="a-5h"></a>二自业智力。<a id="a-5i"></a>谓于一切相各别处所相续所起业及所得报中无碍智性。<a id="a-5j"></a>余如前说。<a id="a-5k"></a>三静虑解脱三摩地三摩钵底智力。<a id="a-5l"></a>谓于摄受一切相世间清净功德方便中无碍智性。<a id="a-5m"></a>余如前说四根上下智力。<a id="a-5n"></a>谓于出世间功德所依一切相所化有情根差别中无碍智性。<a id="a-5o"></a>余如前说五种种胜解智力。<a id="a-5p"></a>谓于一切相所化有情阿世耶差别中无碍智性。<a id="a-5q"></a>余如前说。<a id="a-5r"></a>六种种界智力。<a id="a-5s"></a>谓于一切相所化有情随眠差别中无碍智性。<a id="a-5t"></a>余如前说。<a id="a-5u"></a>七遍趣行智力。<a id="a-5v"></a>谓于一切相乘出离差别中无碍智性。<a id="a-5w"></a>余如前说。<a id="a-5x"></a>八宿住随念智力。<a id="a-5y"></a>谓于一切相前际趣差别中无碍智性。<a id="a-5z"></a>余如前说。<a id="a-60"></a>九死生智力。<a id="a-61"></a>谓于一切相后际趣差别中无碍智性。<a id="a-62"></a>余如前说。<a id="a-63"></a>十漏尽智力。<a id="a-64"></a>谓于一切相趣非趣出离方便差别中无碍智性。<a id="a-65"></a>及彼相应等持诸心心法。<a id="a-66"></a>又诸力中一切应说能如实问记。</p>
  <p id="a67">无畏者。<a id="a-68"></a>谓四无畏。<a id="a-69"></a>广说如经。<a id="a-6A"></a>一佛作诚言我是正等觉者。<a id="a-6B"></a>若有难言于是法中不正等觉。<a id="a-6C"></a>我于此难正见无缘。<a id="a-6D"></a>是故无畏。<a id="a-6E"></a>谓如来证得妙善清净一切种智故。<a id="a-6F"></a>二佛作诚言。<a id="a-6G"></a>我诸漏已尽。<a id="a-6H"></a>若有难言如是如是诸漏未尽。<a id="a-6I"></a>我于此难正见无缘。<a id="a-6J"></a>是故无畏。<a id="a-6K"></a>谓如来证得妙善清净一切种断故。<a id="a-6L"></a>此二无畏依自利德。<a id="a-6M"></a>三佛作诚言。<a id="a-6N"></a>我为弟子说障碍法染必为障。<a id="a-6O"></a>若有难言染习此法不能为障。<a id="a-6P"></a>我于此难正见无缘。<a id="a-6Q"></a>是故无畏。<a id="a-6R"></a>谓依如来为所化有情说一切种所对治法。<a id="a-6S"></a>四佛作诚言。<a id="a-6T"></a>我为弟子说出离道修定出离。<a id="a-6U"></a>若有难言虽修此道不能出离不正尽苦及证苦边。<a id="a-6V"></a>我于此难正见无缘是故无畏。<a id="a-6W"></a>谓依如来为所化有情说一切种能对治法。<a id="a-6X"></a>此二无畏依利他德。</p>
  <p id="a6Y">不护者。<a id="a-6Z"></a>谓三不护。<a id="a-6a"></a>广说如经。<a id="a-6b"></a>一如来现行身业妙善清净无不清净。<a id="a-6c"></a>现行身业可须覆藏。<a id="a-6d"></a>是故不护。<a id="a-6e"></a>谓如来一切种一切时身业妙善清净故。<a id="a-6f"></a>为所化有情正说法时。<a id="a-6g"></a>能以胜力折伏摄受一切徒众。<a id="a-6h"></a>如身业不护。<a id="a-6i"></a>如是第二语业不护第三意业不护应知。</p>
  <p id="a6j">念住者。<a id="a-6k"></a>谓三念住。<a id="a-6l"></a>广说如经。<a id="a-6m"></a>此即摄受所化众时于三种徒众行差别中住最胜舍不爱不恚不染心性。</p>
  <p id="a6n">永断诸习气者。<a id="a-6o"></a>谓诸如来出离无始无量无数大劫生死。<a id="a-6p"></a>为证自性不随转故。<a id="a-6q"></a>证得如来妙净智断。<a id="a-6r"></a>复次颂曰。</p>
  <p id="a6s">无忘失妙法　　及如来大悲</p>
  <p id="a6t">佛不共德法　　一切种妙智</p>
  <p id="a6u">论曰。<a id="a-6v"></a>无忘失妙法者。<a id="a-6w"></a>谓为证一切种一切所化有情一切所作事不过时故。<a id="a-6x"></a>证得如来妙净智断。</p>
  <p id="a6y">及如来大悲者。<a id="a-6z"></a>谓如来悲由四种因缘。<a id="a-70"></a>说名大悲。<a id="a-71"></a>一依止一切种妙善清净转依所作成就故。<a id="a-72"></a>二长时修习所得故。<a id="a-73"></a>三妙善清净智所引故。<a id="a-74"></a>四缘极深固种种坚牢一切相苦境界故。</p>
  <p id="a75">佛不共德法者。<a id="a-76"></a>谓十八不共佛法。<a id="a-77"></a>广说如经。<a id="a-78"></a>超过一切声闻独觉地故。<a id="a-79"></a>彼建立应知。<a id="a-7A"></a>一如来无误失业。<a id="a-7B"></a>谓无不染污误犯失故。<a id="a-7C"></a>二无卒暴音。<a id="a-7D"></a>谓无不染污高笑暴音故。<a id="a-7E"></a>三无忘失念。<a id="a-7F"></a>谓无不染污久作久说不随念故。<a id="a-7G"></a>四无不定心。<a id="a-7H"></a>谓于一切威仪行住等中。<a id="a-7I"></a>作意等持恒随转故。<a id="a-7J"></a>五无种种想。<a id="a-7K"></a>谓于流转寂灭中。<a id="a-7L"></a>证得无分别无差别智故。<a id="a-7M"></a>六无不择已舍。<a id="a-7N"></a>谓究竟不舍有情事故。<a id="a-7O"></a>七欲无退。<a id="a-7P"></a>谓得所知障清净故。<a id="a-7Q"></a>如欲无退如是。<a id="a-7R"></a>八正勤无退。<a id="a-7S"></a>九念无退。<a id="a-7T"></a>十等持无退。<a id="a-7U"></a>十一慧无退。<a id="a-7V"></a>十二解脱解脱智见无退应知。<a id="a-7W"></a>十三于过去世无著无碍智谓欲作意顷一切种知故。<a id="a-7X"></a>如于过去如是。<a id="a-7Y"></a>十四于未来。<a id="a-7Z"></a>十五于现在无著无碍智应知。<a id="a-7a"></a>十六如来一切身业智为导首随智而行。<a id="a-7b"></a>谓由智发起摄受于一切时善方便故。<a id="a-7c"></a>如身业如是。<a id="a-7d"></a>十七语业。<a id="a-7e"></a>十八意业应知。</p>
  <p id="a7f">一切种妙智者。<a id="a-7g"></a>谓证得如来最极清净智断故。<a id="a-7h"></a>谓于染污清净二法一切种数相差别中。<a id="a-7i"></a>无碍智性及彼相应等持诸心心法。<a id="a-7j"></a>又复如来住无漏界。<a id="a-7k"></a>为作一切有情所作事故。<a id="a-7l"></a>于十方土示佛生有现身言说。<a id="a-7m"></a>心有所行有所宣说。<a id="a-7n"></a>成等正觉转妙法轮。<a id="a-7o"></a>入大寂灭无碍智性。<a id="a-7p"></a>及彼相应等持诸心心法。<a id="a-7q"></a>是亦名为一切种妙智。</p>
  <p id="a7r">又相好等诸佛功德。<a id="a-7s"></a>为释经义略已示现。<a id="a-7t"></a>若广分别如菩萨地应知如是已别说。<a id="a-7u"></a>九事总分别今当说颂曰。</p>
  <p id="a7v">当知前九事　　初为二所依</p>
  <p id="a7w">次二后六种　　摄杂染清净</p>
  <p id="a7x">染依差别故　　清净所缘故</p>
  <p id="a7y">心不流散故　　正修方便故</p>
  <p id="a7z">彼位差别故　　言说等因故</p>
  <p id="a80">彼果功德故　　数次第唯尔</p>
  <p id="a81">论曰。<a id="a-82"></a>前九事中。<a id="a-83"></a>初一切事为二所依。<a id="a-84"></a>一杂染所依。<a id="a-85"></a>二清净所依。<a id="a-86"></a>由次二事摄诸杂染。<a id="a-87"></a>一由界事。<a id="a-88"></a>二由杂染事。<a id="a-89"></a>由后六事摄诸清净。<a id="a-8A"></a>一由谛事。<a id="a-8B"></a>二由依止事。<a id="a-8C"></a>三由觉分事。<a id="a-8D"></a>四由众生事。<a id="a-8E"></a>五由果事。<a id="a-8F"></a>六由功德事。<a id="a-8G"></a>由二种事摄杂染中杂染所依故。<a id="a-8H"></a>杂染差别故。<a id="a-8I"></a>由六种事摄清净中清净境界故。<a id="a-8J"></a>于境界中心不流散故。<a id="a-8K"></a>由不散乱于所缘境正方便故。<a id="a-8L"></a>正方便者位差别故。<a id="a-8M"></a>及言说等因故。<a id="a-8N"></a>正方便果故。<a id="a-8O"></a>彼果功德故。<a id="a-8P"></a>此中位差别故。<a id="a-8Q"></a>言说等因故。<a id="a-8R"></a>此二建立众生事应知。<a id="a-8S"></a>言说等因故者。<a id="a-8T"></a>为言说易故。<a id="a-8U"></a>为随顺世间故。<a id="a-8V"></a>为避怖畏故。<a id="a-8W"></a>为令信知自他功德过恶成就故。<a id="a-8X"></a>由是因缘此九种事数。<a id="a-8Y"></a>决定及次第决定。<a id="a-8Z"></a>应知为欲思量。<a id="a-8a"></a>如此九事复应广说。<a id="a-8b"></a>颂曰。</p>
  <p id="a8c">欲思量无量　　诸问答差别</p>
  <p id="a8d">由诸佛语言　　事与想摄故</p>
  <p id="a8e">论曰。<a id="a-8f"></a>若欲思量如上九事无量问答差别者。<a id="a-8g"></a>由二种摄故应可思量。<a id="a-8h"></a>一由一切佛语言事摄故。<a id="a-8i"></a>二由一切佛语言想摄故。<a id="a-8j"></a>此中一切佛语言事摄者。<a id="a-8k"></a>谓由三种经应知。<a id="a-8l"></a>一由增十经。<a id="a-8m"></a>二由广义经。<a id="a-8n"></a>三由集异门经。<a id="a-8o"></a>一切佛语言想摄者。<a id="a-8p"></a>由四种嗢拖南伽他。<a id="a-8q"></a>何者为四。<a id="a-8r"></a>颂曰。</p>
  <p id="a8s">句迷惑戏论　　住真实净妙</p>
  <p id="a8t">寂静性道理　　假施设现观</p>
  <p id="a8u">方所位分别　　作执持增减</p>
  <p id="a8v">闇语所觉上　　远离转藏护</p>
  <p id="a8w">简择与现行　　睡眠及相属</p>
  <p id="a8x">诸相摄相应　　说任持次第</p>
  <p id="a8y">所作境瑜伽　　奢摩他与观</p>
  <p id="a8z">诸作意教授　　德菩提圣教</p>
  <p id="a90">论曰。<a id="a-91"></a>句者。<a id="a-92"></a>所谓六处。<a id="a-93"></a>无量境界无量方所无量时节。<a id="a-94"></a>复有三界一欲界二色界三无色界。<a id="a-95"></a>复有三界。<a id="a-96"></a>一小千世界二中千世界三大千世界。<a id="a-97"></a>复有四辈。<a id="a-98"></a>一在家辈二出家辈。<a id="a-99"></a>三邬波索迦辈四非人辈。<a id="a-9A"></a>复有三受。<a id="a-9B"></a>谓苦受乐受不苦不乐受。<a id="a-9C"></a>复有三世。<a id="a-9D"></a>谓过去世未来世现在世。<a id="a-9E"></a>复有三宝。<a id="a-9F"></a>谓佛宝法宝僧宝。<a id="a-9G"></a>复有三法。<a id="a-9H"></a>谓善法不善法无记法。<a id="a-9I"></a>复有三种杂染。<a id="a-9J"></a>谓烦恼杂染业杂染生杂染。<a id="a-9K"></a>复有四圣谛。<a id="a-9L"></a>谓苦集灭道。<a id="a-9M"></a>复有九次第定。<a id="a-9N"></a>谓初静虑乃至灭受想定。<a id="a-9O"></a>复有三十七菩提分法。<a id="a-9P"></a>谓念住正断神足根力觉支道支。<a id="a-9Q"></a>复有四种沙门果。<a id="a-9R"></a>谓预流果一来果不还果最胜阿罗汉果。<a id="a-9S"></a>复有众多最胜功德。<a id="a-9T"></a>谓无量解脱胜处遍处无诤愿智无碍辩六神通等。<a id="a-9U"></a>复依广乘有五种事。<a id="a-9V"></a>一相二名三分别四真如五正智。<a id="a-9W"></a>复有二种空性。<a id="a-9X"></a>一众生空性二法空性。<a id="a-9Y"></a>复有二种无我性。<a id="a-9Z"></a>一众生无我性二法无我性。<a id="a-9a"></a>复有远离二边处中之行。<a id="a-9b"></a>谓远离增益边及损减边。<a id="a-9c"></a>复有四种真实。<a id="a-9d"></a>一世间所成。<a id="a-9e"></a>二道理所成。<a id="a-9f"></a>三烦恼障净智所行处。<a id="a-9g"></a>四所知障净智所行处。<a id="a-9h"></a>复有四种寻思。<a id="a-9i"></a>谓名寻思。<a id="a-9j"></a>事寻思。<a id="a-9k"></a>自性假立寻思差别假立寻思。<a id="a-9l"></a>复有四种如实遍智。<a id="a-9m"></a>谓名寻思所引如实遍智。<a id="a-9n"></a>事寻思所引如实遍智。<a id="a-9o"></a>自性假立寻思所引如实遍智。<a id="a-9p"></a>差别假立寻思所引如实遍智。<a id="a-9q"></a>复有三种自性。<a id="a-9r"></a>一遍计所执自性。<a id="a-9s"></a>二依他起自性。<a id="a-9t"></a>三圆成实自性。<a id="a-9u"></a>复有三种无自性性。<a id="a-9v"></a>一相无自性性。<a id="a-9w"></a>二生无自性性。<a id="a-9x"></a>三胜义无自性性。<a id="a-9y"></a>复有五相大菩提。<a id="a-9z"></a>谓自性故功用故方便故转故还故。<a id="a-A0"></a>复有五种大乘。<a id="a-A1"></a>一种子二趣入三次第四正转五正转果。<a id="a-A2"></a>谓最初发心故。<a id="a-A3"></a>于诸有情起大悲故。<a id="a-A4"></a>波罗蜜多故。<a id="a-A5"></a>摄事故。<a id="a-A6"></a>自他相续成熟故。<a id="a-A7"></a>复有五无量想。<a id="a-A8"></a>一有情界无量想。<a id="a-A9"></a>二世界无量想。<a id="a-AA"></a>三法界无量想。<a id="a-AB"></a>四所调伏界无量想。<a id="a-AC"></a>五所调伏方便界无量想。<a id="a-AD"></a>复有真实义随至。<a id="a-AE"></a>谓于一切无量法中随至真如及此中智。<a id="a-AF"></a>复有不思议威德信解。<a id="a-AG"></a>复有无障碍智。<a id="a-AH"></a>复有三十二大丈夫相及八十种随形好。<a id="a-AI"></a>复有四种一切相清净。<a id="a-AJ"></a>十力。<a id="a-AK"></a>四无所畏。<a id="a-AL"></a>三念住。<a id="a-AM"></a>三不护。<a id="a-AN"></a>大悲。<a id="a-AO"></a>无忘失法。<a id="a-AP"></a>永断习气。<a id="a-AQ"></a>一切种妙智。<a id="a-AR"></a>如上所说。<a id="a-AS"></a>略唯二种。<a id="a-AT"></a>一声闻乘中所释句。<a id="a-AU"></a>二大乘中所释句。<a id="a-AV"></a>迷惑者。<a id="a-AW"></a>谓四颠倒。<a id="a-AX"></a>一于无常中计常颠倒。<a id="a-AY"></a>二于苦中计乐颠倒。<a id="a-AZ"></a>三于不净中计净颠倒。<a id="a-Aa"></a>四于无我中计我颠倒。<a id="a-Ab"></a>戏论者。<a id="a-Ac"></a>谓诸烦恼及杂烦恼。<a id="a-Ad"></a>诸蕴住者。<a id="a-Ae"></a>谓四识住及七识住。<a id="a-Af"></a>真实者。<a id="a-Ag"></a>谓真如及四圣谛。<a id="a-Ah"></a>净者。<a id="a-Ai"></a>谓三种净性。<a id="a-Aj"></a>一自体净性。<a id="a-Ak"></a>二境界净性。<a id="a-Al"></a>三阶位净性。<a id="a-Am"></a>妙者。<a id="a-An"></a>所谓三宝处胜建立故名为妙。<a id="a-Ao"></a>寂静者。<a id="a-Ap"></a>谓自善法欲乃至一切菩提分法及所证果。<a id="a-Aq"></a>皆名寂静。<a id="a-Ar"></a>性者。<a id="a-As"></a>谓诸法相若自相若共相若假立相若因相若果相。<a id="a-At"></a>总名为性。<a id="a-Au"></a>道理者。<a id="a-Av"></a>谓诸缘起及四道理。<a id="a-Aw"></a>假施设者。<a id="a-Ax"></a>谓唯于法假立众生及唯于相假立。<a id="a-Ay"></a>诸法现观者。<a id="a-Az"></a>谓六种现观。<a id="a-B0"></a>如成现观品当说。</p>
  <p id="aB1">方所者。<a id="a-B2"></a>所谓色蕴。<a id="a-B3"></a>位者。<a id="a-B4"></a>所谓受蕴。<a id="a-B5"></a>分别者。<a id="a-B6"></a>所谓想蕴。<a id="a-B7"></a>作者。<a id="a-B8"></a>谓诸行蕴。<a id="a-B9"></a>执持者。<a id="a-BA"></a>所谓识蕴。<a id="a-BB"></a>增者。<a id="a-BC"></a>此有二种应知。<a id="a-BD"></a>一烦恼增二业增。<a id="a-BE"></a>如增减亦二种。<a id="a-BF"></a>谓烦恼减业减。<a id="a-BG"></a>闇者。<a id="a-BH"></a>谓无明疑。<a id="a-BI"></a>语者。<a id="a-BJ"></a>谓十二分语趣说名为语。<a id="a-BK"></a>所觉者。<a id="a-BL"></a>谓种种所说法义名为所觉。<a id="a-BM"></a>上者。<a id="a-BN"></a>谓沙门果。<a id="a-BO"></a>远离者。<a id="a-BP"></a>谓五种远离。<a id="a-BQ"></a>一恶行远离。<a id="a-BR"></a>二淫欲远离。<a id="a-BS"></a>三众具远离。<a id="a-BT"></a>四聚会远离。<a id="a-BU"></a>五烦恼远离。<a id="a-BV"></a>转者。<a id="a-BW"></a>所谓三界及与五趣。<a id="a-BX"></a>藏护者。<a id="a-BY"></a>所谓恋过去希未来着现在。<a id="a-BZ"></a>简择者。<a id="a-Ba"></a>所谓一行。<a id="a-Bb"></a>顺前句顺后句。<a id="a-Bc"></a>事句无事句。<a id="a-Bd"></a>色法非色法。<a id="a-Be"></a>有见无见有对无对。<a id="a-Bf"></a>有漏无漏有为无为。<a id="a-Bg"></a>有诤无诤。<a id="a-Bh"></a>有味着无味着。<a id="a-Bi"></a>依耽嗜依出离。<a id="a-Bj"></a>世间出世间。<a id="a-Bk"></a>摄属不摄属。<a id="a-Bl"></a>内外粗细胜劣远近。<a id="a-Bm"></a>有所缘无所缘。<a id="a-Bn"></a>相应不相应。<a id="a-Bo"></a>有行无行。<a id="a-Bp"></a>有所依无所依。<a id="a-Bq"></a>因非因果非果。<a id="a-Br"></a>异熟非异熟。<a id="a-Bs"></a>有因无因有果无果。<a id="a-Bt"></a>有异熟无异熟。<a id="a-Bu"></a>有执受无执受。<a id="a-Bv"></a>四大种造非四大种造。<a id="a-Bw"></a>同分彼同分。<a id="a-Bx"></a>有上无上。<a id="a-By"></a>过去未来现在。<a id="a-Bz"></a>善不善无记。<a id="a-C0"></a>欲系色系无色系。<a id="a-C1"></a>学无学非学非无学。<a id="a-C2"></a>见断修断无断。<a id="a-C3"></a>复有四缘。<a id="a-C4"></a>一因缘二等无间缘三所缘缘。<a id="a-C5"></a>四增上缘。<a id="a-C6"></a>复有四依。<a id="a-C7"></a>一依法不依众生。<a id="a-C8"></a>二依义不依文。<a id="a-C9"></a>三依了义经不依不了义经。<a id="a-CA"></a>四依智不依识。<a id="a-CB"></a>复有四无量。<a id="a-CC"></a>四念住。<a id="a-CD"></a>四正断。<a id="a-CE"></a>四神足。<a id="a-CF"></a>五根。<a id="a-CG"></a>五力。<a id="a-CH"></a>七遍觉支。<a id="a-CI"></a>八圣道支。<a id="a-CJ"></a>四种行。<a id="a-CK"></a>四法迹。<a id="a-CL"></a>奢摩他。<a id="a-CM"></a>毗钵舍那。<a id="a-CN"></a>增上戒。<a id="a-CO"></a>增上心。<a id="a-CP"></a>增上慧。<a id="a-CQ"></a>解脱。<a id="a-CR"></a>胜处。<a id="a-CS"></a>遍处等。<a id="a-CT"></a>现行者。<a id="a-CU"></a>谓烦恼缠。<a id="a-CV"></a>睡眠者。<a id="a-CW"></a>谓烦恼随眠。<a id="a-CX"></a>相属者。<a id="a-CY"></a>所谓六处。<a id="a-CZ"></a>同一依止相属应知。<a id="a-Ca"></a>复有诸法能引摄法。<a id="a-Cb"></a>彼亦展转相属应知。<a id="a-Cc"></a>复有诸根境界能取所取相属应知。<a id="a-Cd"></a>诸相摄者。<a id="a-Ce"></a>有十一种相摄。<a id="a-Cf"></a>一更互摄。<a id="a-Cg"></a>二界摄。<a id="a-Ch"></a>三相摄四种类摄。<a id="a-Ci"></a>五分位摄。<a id="a-Cj"></a>六不相离摄。<a id="a-Ck"></a>七时摄。<a id="a-Cl"></a>八方摄。<a id="a-Cm"></a>九一分摄。<a id="a-Cn"></a>十全分摄。<a id="a-Co"></a>十一胜义摄。<a id="a-Cp"></a>相应者。<a id="a-Cq"></a>所谓五种应知。<a id="a-Cr"></a>一与他性相应非自性。<a id="a-Cs"></a>二于他性相应中与不相违法相应非相违法。<a id="a-Ct"></a>三于不相违相应中下中上品相似相应非不相似。<a id="a-Cu"></a>四于下中上品相似相应中同时相应非不同时。<a id="a-Cv"></a>五于同时相应中同地相应非不同地。<a id="a-Cw"></a>说者。<a id="a-Cx"></a>所谓四种言说。<a id="a-Cy"></a>一见言说二闻言说。<a id="a-Cz"></a>三觉言说四知言说。<a id="a-D0"></a>任持者。<a id="a-D1"></a>所谓四种食。<a id="a-D2"></a>一段食二触食三意思食四识食。<a id="a-D3"></a>次第者。<a id="a-D4"></a>所谓五种次第。<a id="a-D5"></a>一流转次第。<a id="a-D6"></a>二成所作次第。<a id="a-D7"></a>三说次第。<a id="a-D8"></a>四生次第。<a id="a-D9"></a>五现观次第。<a id="a-DA"></a>所作者。<a id="a-DB"></a>谓八种所作。<a id="a-DC"></a>一依止灭二依止转。<a id="a-DD"></a>三遍知所缘四喜乐所缘。<a id="a-DE"></a>五得果六离欲。<a id="a-DF"></a>七转根八发起神通。<a id="a-DG"></a>境者。<a id="a-DH"></a>谓四种所缘。<a id="a-DI"></a>一遍所缘。<a id="a-DJ"></a>二令行净所缘。<a id="a-DK"></a>三善巧所缘。<a id="a-DL"></a>四令烦恼净所缘。<a id="a-DM"></a>瑜伽者。<a id="a-DN"></a>此或四种或九种。<a id="a-DO"></a>四种者。<a id="a-DP"></a>一信二欲三正勤四方便。<a id="a-DQ"></a>九种者。<a id="a-DR"></a>一世间道二出世间道。<a id="a-DS"></a>三方便道四无间道。<a id="a-DT"></a>五解脱道六升进道。<a id="a-DU"></a>七下品道八中品道九上品道。<a id="a-DV"></a>奢摩他者。<a id="a-DW"></a>谓九种心住。<a id="a-DX"></a>观者。<a id="a-DY"></a>谓三种事观。<a id="a-DZ"></a>或四种观。<a id="a-Da"></a>或六事差别所缘观。<a id="a-Db"></a>应知。<a id="a-Dc"></a>三事观者。<a id="a-Dd"></a>一有相观二寻求观三审察观。<a id="a-De"></a>四种者。<a id="a-Df"></a>一简择诸法观。<a id="a-Dg"></a>二极简择诸法观。<a id="a-Dh"></a>三遍筹量观。<a id="a-Di"></a>四遍审察观。<a id="a-Dj"></a>六事差别所缘观者。<a id="a-Dk"></a>一义所缘观二事所缘观。<a id="a-Dl"></a>三相所缘观四分所缘观。<a id="a-Dm"></a>五时所缘观。<a id="a-Dn"></a>六道理所缘观。<a id="a-Do"></a>诸作意者。<a id="a-Dp"></a>谓七种作意。<a id="a-Dq"></a>一了相作意二胜解作意三远离作意。<a id="a-Dr"></a>四摄乐作意五观察作意。<a id="a-Ds"></a>六方便究竟作意。<a id="a-Dt"></a>七方便究竟果作意。<a id="a-Du"></a>教授者。<a id="a-Dv"></a>谓五种教授。<a id="a-Dw"></a>一教教授二证教授三随次教授。<a id="a-Dx"></a>四不颠倒教授五神变教授。<a id="a-Dy"></a>德者。<a id="a-Dz"></a>谓如前所说。<a id="a-E0"></a>无量解脱等诸功德法。<a id="a-E1"></a>菩提者。<a id="a-E2"></a>谓三种菩提。<a id="a-E3"></a>一声闻菩提二独觉菩提三无上正等菩提。<a id="a-E4"></a>圣教者。<a id="a-E5"></a>谓授归依制立学处。<a id="a-E6"></a>施设听者。<a id="a-E7"></a>建立师资施论。<a id="a-E8"></a>戒论。<a id="a-E9"></a>生天之论。<a id="a-EA"></a>诃欲爱味示欲过失。<a id="a-EB"></a>显说杂染及清净法。<a id="a-EC"></a>教导出离称赞功德。<a id="a-ED"></a>广说一切清净分法。<a id="a-EE"></a>复次颂曰。</p>
  <p id="aEF">若欲正修行　　遍知等功德</p>
  <p id="aEG">由十种法行　　及六种理趣</p>
  <p id="aEH">论曰。<a id="a-EI"></a>若诸行者。<a id="a-EJ"></a>于前九事欲正修行。<a id="a-EK"></a>遍知永断作证修集诸功德等。<a id="a-EL"></a>由十法行及六理趣。<a id="a-EM"></a>应当修学。<a id="a-EN"></a>十种法行。<a id="a-EO"></a>已如前说。<a id="a-EP"></a>六种理趣者。<a id="a-EQ"></a>一真义理趣。<a id="a-ER"></a>二证得理趣。<a id="a-ES"></a>三教导理趣。<a id="a-ET"></a>四离二边理趣五不思议理趣。<a id="a-EU"></a>六意乐理趣。</p>
 </body>
</html>