<!doctype html>
<html id="z3IBVPtxP" data-ver="954">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">显扬圣教论卷第十</h1>
  <h2 id="a2">摄净义品第二之六</h2>
  <p id="a3">复次计诸极微常住论者。<a id="a-4"></a>我今问汝。<a id="a-5"></a>随汝意答。<a id="a-6"></a>汝为观察已计极微常。<a id="a-7"></a>为不观察计彼常耶。<a id="a-8"></a>若不观察者。<a id="a-9"></a>离慧观察而定计常。<a id="a-A"></a>不应道理。<a id="a-B"></a>若言已观察者。<a id="a-C"></a>违诸量故。<a id="a-D"></a>不应道理。</p>
  <p id="aE">又汝何所欲。<a id="a-F"></a>诸极微性为由细故计彼是常。<a id="a-G"></a>为由与粗果物其相异故计彼常耶。<a id="a-H"></a>若由细者。<a id="a-I"></a>离散损减其性羸劣。<a id="a-J"></a>而言是常。<a id="a-K"></a>不应道理。<a id="a-L"></a>若言由相异故者。<a id="a-M"></a>是则极微。<a id="a-N"></a>超过地水火风之相。<a id="a-O"></a>不同种类相故。<a id="a-P"></a>而言能生彼果。<a id="a-Q"></a>不应道理。<a id="a-R"></a>又彼极微亦无异相可得。<a id="a-S"></a>故不中理。</p>
  <p id="aT">又汝何所欲。<a id="a-U"></a>从诸极微所起粗物。<a id="a-V"></a>为不异相为异相耶。<a id="a-W"></a>若言不异相者。<a id="a-X"></a>由与彼因无差别故。<a id="a-Y"></a>亦应是常。<a id="a-Z"></a>是则应无因果决定。<a id="a-a"></a>若异相者。<a id="a-b"></a>汝意云何。<a id="a-c"></a>为从离散极微粗物得生。<a id="a-d"></a>为从聚集耶。<a id="a-e"></a>若言从离散者。<a id="a-f"></a>应一切时一切果生。<a id="a-g"></a>是则应无因果决定。<a id="a-h"></a>若从聚集者。<a id="a-i"></a>汝意云何。<a id="a-j"></a>彼粗果物从极微生时。<a id="a-k"></a>为不过彼形质之量。<a id="a-l"></a>为过彼量耶。<a id="a-m"></a>若言不过彼形质量者。<a id="a-n"></a>从形质分物生形质有分物。<a id="a-o"></a>不应道理。<a id="a-p"></a>若言过者。<a id="a-q"></a>诸极微体无细分故不可分析。<a id="a-r"></a>所生粗物亦应是常。<a id="a-s"></a>此不中理。<a id="a-t"></a>若复说言有诸极微本无今起者。<a id="a-u"></a>是则计极微常。<a id="a-v"></a>不应道理。</p>
  <p id="aw">又汝何所欲。<a id="a-x"></a>彼诸极微造作粗物。<a id="a-y"></a>为如种子等。<a id="a-z"></a>为如陶师等耶。<a id="a-10"></a>若言如种子等者。<a id="a-11"></a>应如种子体是无常。<a id="a-12"></a>若言如陶师等者。<a id="a-13"></a>彼诸极微应有思虑如陶师等。<a id="a-14"></a>若言不如种等及陶师等者。<a id="a-15"></a>是则相似喻不可得故。<a id="a-16"></a>不应道理。</p>
  <p id="a17">又汝意云何。<a id="a-18"></a>诸外物起。<a id="a-19"></a>为由有情为不尔耶。<a id="a-1A"></a>若言由有情者。<a id="a-1B"></a>彼外粗物由有情生。<a id="a-1C"></a>所依细物不由有情。<a id="a-1D"></a>不应道理。<a id="a-1E"></a>谁能于彼制其功能。<a id="a-1F"></a>若言不由有情者。<a id="a-1G"></a>是则无用而外物生。<a id="a-1H"></a>不应道理。<a id="a-1I"></a>如是随念诸蕴及众生故。<a id="a-1J"></a>由一境界一切识流不断绝故。<a id="a-1K"></a>由想及受变异不变异故。<a id="a-1L"></a>计彼前际及计后际常住论者。<a id="a-1M"></a>不应道理。</p>
  <p id="a1N">又由观察不观察故。<a id="a-1O"></a>由共相故。<a id="a-1P"></a>由自相故。<a id="a-1Q"></a>由造作故。<a id="a-1R"></a>根本所用故。<a id="a-1S"></a>极微常论。<a id="a-1T"></a>不应道理。<a id="a-1U"></a>是故计常论者。<a id="a-1V"></a>非如理说。</p>
  <p id="a1W">复次我今当说常住之相。<a id="a-1X"></a>若一切时无变异相。<a id="a-1Y"></a>若一切种无变异相。<a id="a-1Z"></a>若自然无变异相。<a id="a-1a"></a>若由他亦无变异相。<a id="a-1b"></a>又无生相。<a id="a-1c"></a>当知是常住相。<a id="a-1d"></a>皆宿作因论者。<a id="a-1e"></a>谓如有一若沙门若婆罗门。<a id="a-1f"></a>起如是见。<a id="a-1g"></a>立如是论。<a id="a-1h"></a>广说如经。<a id="a-1i"></a>凡诸世间士夫所受者。<a id="a-1j"></a>谓现所受苦。<a id="a-1k"></a>皆由宿作为因者。<a id="a-1l"></a>谓由宿恶为因。<a id="a-1m"></a>由勤精进吐旧业故者。<a id="a-1n"></a>谓由现法极自苦行。<a id="a-1o"></a>现在新业由不作因之所害故者。<a id="a-1p"></a>谓诸不善业。<a id="a-1q"></a>如是于后不复有漏者。<a id="a-1r"></a>谓一向是善性故说后无漏。<a id="a-1s"></a>由无漏故业尽者。<a id="a-1t"></a>谓诸恶业。<a id="a-1u"></a>由业尽故苦尽者。<a id="a-1v"></a>谓宿因所感及现法方便所招苦恼。<a id="a-1w"></a>由苦尽故得证苦边者。<a id="a-1x"></a>谓证余生相续苦尽。<a id="a-1y"></a>谓无系外道作如是计。<a id="a-1z"></a>问何因缘故。<a id="a-20"></a>彼诸外道。<a id="a-21"></a>起如是见。<a id="a-22"></a>立如是论。</p>
  <p id="a23">答由教及理故。<a id="a-24"></a>教如前说。<a id="a-25"></a>理者。<a id="a-26"></a>谓如有一。<a id="a-27"></a>为性寻思。<a id="a-28"></a>为性观察。<a id="a-29"></a>广说如前。<a id="a-2A"></a>由见现法所作功用不决定故。<a id="a-2B"></a>所以者何。<a id="a-2C"></a>彼见世间虽具正方便而招于苦。<a id="a-2D"></a>虽具邪方便而致于乐。<a id="a-2E"></a>彼如是思。<a id="a-2F"></a>若由现法所作功用为彼因者。<a id="a-2G"></a>彼应颠倒。<a id="a-2H"></a>由彼所见非颠倒故。<a id="a-2I"></a>是故彼皆以宿作为因。<a id="a-2J"></a>由此理故。<a id="a-2K"></a>彼起如是见。<a id="a-2L"></a>立如是论。</p>
  <p id="a2M">今应问彼。<a id="a-2N"></a>汝何所欲。<a id="a-2O"></a>现法方便所招之苦。<a id="a-2P"></a>为用宿作为因。<a id="a-2Q"></a>为用现法方便为因。<a id="a-2R"></a>若用宿作为因者。<a id="a-2S"></a>汝先所说由勤精进吐旧业故。<a id="a-2T"></a>现在新业由不作因之所害故。<a id="a-2U"></a>如是于后不复有漏。<a id="a-2V"></a>乃至广说。<a id="a-2W"></a>不应道理。<a id="a-2X"></a>若用现法方便为因者。<a id="a-2Y"></a>汝先所说凡诸世间士夫所受。<a id="a-2Z"></a>皆由宿作为因。<a id="a-2a"></a>不应道理。</p>
  <p id="a2b">如是现法方便苦宿作为因故。<a id="a-2c"></a>现法功用为因故。<a id="a-2d"></a>皆不应道理。<a id="a-2e"></a>是故此论非如理说。</p>
  <p id="a2f">复次我今当说如实因相。<a id="a-2g"></a>或有诸苦唯用宿作为因。<a id="a-2h"></a>谓如有一。<a id="a-2i"></a>自业增上力故生诸恶趣。<a id="a-2j"></a>或于贫贱家生。<a id="a-2k"></a>或有苦等杂因所生。<a id="a-2l"></a>谓如有一因邪事王。<a id="a-2m"></a>不获乐果而反致苦。<a id="a-2n"></a>如事于王如是由诸言说商贾等业。<a id="a-2o"></a>由事农业。<a id="a-2p"></a>由劫盗业。<a id="a-2q"></a>或于他有情作损害事。<a id="a-2r"></a>若有福者。<a id="a-2s"></a>获得富乐。<a id="a-2t"></a>若无福者。<a id="a-2u"></a>虽设功用而无果遂。<a id="a-2v"></a>或复有法纯由现在功用因得如新所造引余有业。<a id="a-2w"></a>或听闻正法于法觉悟。<a id="a-2x"></a>或复发起威仪业路。<a id="a-2y"></a>或复修学工巧业处。<a id="a-2z"></a>如是等类唯因现在方便功用。</p>
  <p id="a30">自在等作者论者。<a id="a-31"></a>谓如有一若沙门若婆罗门。<a id="a-32"></a>起如是见。<a id="a-33"></a>立如是论。<a id="a-34"></a>凡诸世间士夫所受。<a id="a-35"></a>彼一切或以自在变化为因。<a id="a-36"></a>或余丈夫变化为因。<a id="a-37"></a>诸如是等谓说自在等。<a id="a-38"></a>不平等因论者作如是计。</p>
  <p id="a39">问何因缘故。<a id="a-3A"></a>彼诸外道起如是见。<a id="a-3B"></a>立如是论。<a id="a-3C"></a>答由教及理故。<a id="a-3D"></a>教如前说。<a id="a-3E"></a>理者。<a id="a-3F"></a>谓如有一。<a id="a-3G"></a>为性寻思。<a id="a-3H"></a>为性观察。<a id="a-3I"></a>广说如前。<a id="a-3J"></a>彼由现见于因果中。<a id="a-3K"></a>世间有情不随意转。<a id="a-3L"></a>故作此计。<a id="a-3M"></a>所以者何。<a id="a-3N"></a>现见世间有情。<a id="a-3O"></a>于彼因时欲修净业不遂本心反更为恶。<a id="a-3P"></a>于彼果时愿生善趣不遂本心反堕恶趣。<a id="a-3Q"></a>意为受乐不遂所欲反受诸苦。<a id="a-3R"></a>由见如是故。<a id="a-3S"></a>彼作是思。<a id="a-3T"></a>世间诸物必应别有作者生者及变化者为彼物父。<a id="a-3U"></a>谓自在天。<a id="a-3V"></a>或复其余。</p>
  <p id="a3W">今当问彼。<a id="a-3X"></a>嗢柁南曰。</p>
  <p id="a3Y">功能无体性　　摄不摄相违</p>
  <p id="a3Z">有用及无用　　为因成过失</p>
  <p id="a3a">论曰。<a id="a-3b"></a>汝何所欲。<a id="a-3c"></a>大自在天变化功能为用。<a id="a-3d"></a>业方便为因为无因耶。<a id="a-3e"></a>若用业方便为因者。<a id="a-3f"></a>唯此功能用业方便为因。<a id="a-3g"></a>非余世间。<a id="a-3h"></a>不应道理。<a id="a-3i"></a>若无因者。<a id="a-3j"></a>唯此功能无因。<a id="a-3k"></a>非世间物。<a id="a-3l"></a>不应道理。</p>
  <p id="a3m">又汝何所欲。<a id="a-3n"></a>此大自在为堕世间。<a id="a-3o"></a>摄为不摄耶。<a id="a-3p"></a>若言摄者。<a id="a-3q"></a>此大自在即同世法。<a id="a-3r"></a>而能遍生世间。<a id="a-3s"></a>不应道理。<a id="a-3t"></a>若不摄者。<a id="a-3u"></a>即是解脱。<a id="a-3v"></a>而言能生世间。<a id="a-3w"></a>不应道理。</p>
  <p id="a3x">又汝何所欲。<a id="a-3y"></a>为须用故变生世间。<a id="a-3z"></a>为不须用耶。<a id="a-40"></a>若须用者。<a id="a-41"></a>是则于彼须用无有自在。<a id="a-42"></a>而于世间有自在者。<a id="a-43"></a>不应道理。<a id="a-44"></a>若不须用者。<a id="a-45"></a>无有所须。<a id="a-46"></a>而生世间。<a id="a-47"></a>不应道理。</p>
  <p id="a48">又汝何所欲。<a id="a-49"></a>此所出生。<a id="a-4A"></a>为唯大自在为因。<a id="a-4B"></a>为亦取余因耶。<a id="a-4C"></a>若唯大自在为因者。<a id="a-4D"></a>是则若时有大自在。<a id="a-4E"></a>是时即有出生。<a id="a-4F"></a>若时有出生。<a id="a-4G"></a>是时即有大自在而言出生。<a id="a-4H"></a>用大自在为因者。<a id="a-4I"></a>不应道理。<a id="a-4J"></a>若言亦取余因者。<a id="a-4K"></a>此为唯取乐欲为因。<a id="a-4L"></a>为除乐欲更取余因。<a id="a-4M"></a>若唯取乐欲为因者。<a id="a-4N"></a>此乐欲。<a id="a-4O"></a>为唯取大自在为因。<a id="a-4P"></a>为取余因耶。<a id="a-4Q"></a>若唯大自在为因者。<a id="a-4R"></a>若时有大自在。<a id="a-4S"></a>是时即有乐欲。<a id="a-4T"></a>若时有乐欲。<a id="a-4U"></a>是时即有大自在。<a id="a-4V"></a>便应无始常有出生。<a id="a-4W"></a>此亦不应道理。<a id="a-4X"></a>若言亦取余因者。<a id="a-4Y"></a>此因不可得故。<a id="a-4Z"></a>不应道理。<a id="a-4a"></a>又于彼欲无有自在。<a id="a-4b"></a>而言于世间物有自在者。<a id="a-4c"></a>不应道理。</p>
  <p id="a4d">如是由功能故。<a id="a-4e"></a>摄不摄故。<a id="a-4f"></a>用无用故。<a id="a-4g"></a>为因性故。<a id="a-4h"></a>皆不应道理。<a id="a-4i"></a>是故此论非如理说。</p>
  <p id="a4j">执害为正法论者。<a id="a-4k"></a>谓如有一若沙门若婆罗门。<a id="a-4l"></a>起如是见。<a id="a-4m"></a>立如是论。<a id="a-4n"></a>若于彼祠中咒术为先害诸生命。<a id="a-4o"></a>若能祀者。<a id="a-4p"></a>若所害者。<a id="a-4q"></a>若诸助伴。<a id="a-4r"></a>彼一切皆得生天。</p>
  <p id="a4s">问何因缘故。<a id="a-4t"></a>彼诸外道起如是见。<a id="a-4u"></a>立如是论。<a id="a-4v"></a>答此违理论谄诳所起。<a id="a-4w"></a>不由观察道理建立。<a id="a-4x"></a>然于诤竞恶劫起时。<a id="a-4y"></a>诸婆罗门违越古昔婆罗门法。<a id="a-4z"></a>为欲食肉妄起此计。</p>
  <p id="a50">又应问彼。<a id="a-51"></a>汝何所欲。<a id="a-52"></a>此咒术方为是法自体。<a id="a-53"></a>为是非法自体。<a id="a-54"></a>若是法自体者。<a id="a-55"></a>离彼杀生不能感得自所爱果。<a id="a-56"></a>转彼非法以为正法。<a id="a-57"></a>不应道理。<a id="a-58"></a>若是非法自体者自是不爱果法而能转余不爱果法者。<a id="a-59"></a>不应道理。</p>
  <p id="a5A">如是破已。<a id="a-5B"></a>复有救言。<a id="a-5C"></a>如世间毒。<a id="a-5D"></a>咒术所摄不能为害。<a id="a-5E"></a>当知此咒术方亦复如是。</p>
  <p id="a5F">今应问彼。<a id="a-5G"></a>汝何所欲。<a id="a-5H"></a>如咒术方能息外毒。<a id="a-5I"></a>亦能息内贪嗔痴毒为不尔耶。<a id="a-5J"></a>若能息者。<a id="a-5K"></a>无处无时无有一人贪嗔痴等静息可得。<a id="a-5L"></a>故不中理。<a id="a-5M"></a>若不能静息者。<a id="a-5N"></a>汝先所说如咒术方。<a id="a-5O"></a>能息外毒亦能息除非法业者。<a id="a-5P"></a>不应道理。</p>
  <p id="a5Q">又汝何所欲。<a id="a-5R"></a>此咒术方。<a id="a-5S"></a>为遍一切为不遍耶。<a id="a-5T"></a>若言遍者。<a id="a-5U"></a>自所爱亲不先用祀者。<a id="a-5V"></a>不应道理。<a id="a-5W"></a>若不遍者。<a id="a-5X"></a>此咒功能便非决定。<a id="a-5Y"></a>不应道理。</p>
  <p id="a5Z">又汝何所欲此咒功能。<a id="a-5a"></a>为但转因亦转果耶。<a id="a-5b"></a>若但转因者。<a id="a-5c"></a>于果无能。<a id="a-5d"></a>不应道理。<a id="a-5e"></a>若亦转果者。<a id="a-5f"></a>应如转变即令羊等成可爱妙色。<a id="a-5g"></a>然舍羊等身已方取天身。<a id="a-5h"></a>不应道理。</p>
  <p id="a5i">又汝何所欲。<a id="a-5j"></a>造咒术者。<a id="a-5k"></a>为有力能及悲愍不。<a id="a-5l"></a>若言有者。<a id="a-5m"></a>离杀彼命不能将彼往生天上。<a id="a-5n"></a>不应道理。<a id="a-5o"></a>若言无者。<a id="a-5p"></a>彼所造咒能有所办。<a id="a-5q"></a>不应道理。</p>
  <p id="a5r">如是由因故。<a id="a-5s"></a>譬喻故。<a id="a-5t"></a>不决定故。<a id="a-5u"></a>于果无能故。<a id="a-5v"></a>咒术者故。<a id="a-5w"></a>不应道理。<a id="a-5x"></a>是故此论非如理说。</p>
  <p id="a5y">又我今说非法之相。<a id="a-5z"></a>若业损他而不治现过。<a id="a-60"></a>是名非法。<a id="a-61"></a>又若业诸修道者。<a id="a-62"></a>共知此业感不爱果。<a id="a-63"></a>又若业一切智者。<a id="a-64"></a>决定说为不善。<a id="a-65"></a>又若业自所不欲。<a id="a-66"></a>又若业染心所起。<a id="a-67"></a>又若业待邪咒术方备功验。<a id="a-68"></a>又若业自性无记。<a id="a-69"></a>诸如是等皆非法相。</p>
  <p id="a6A">边无边论者。<a id="a-6B"></a>谓如有一若沙门若婆罗门。<a id="a-6C"></a>依止世间诸静虑故。<a id="a-6D"></a>于彼世间住有边想无边想俱想不俱想。<a id="a-6E"></a>广说如经。<a id="a-6F"></a>是故起如是见。<a id="a-6G"></a>立如是论。<a id="a-6H"></a>世间有边。<a id="a-6I"></a>世间无边。<a id="a-6J"></a>世间亦有边亦无边。<a id="a-6K"></a>世间非有边非无边。<a id="a-6L"></a>当知此中已说因缘及能计者。</p>
  <p id="a6M">是中若依断边际求世边时。<a id="a-6N"></a>若忆念坏劫。<a id="a-6O"></a>即于世间起有边想。<a id="a-6P"></a>若忆念成劫。<a id="a-6Q"></a>即于世间起无边想。<a id="a-6R"></a>若依方域周广求世边时。<a id="a-6S"></a>若下过无间。<a id="a-6T"></a>更无所得上过第四静虑。<a id="a-6U"></a>更无所得。<a id="a-6V"></a>傍一切处不得边际。<a id="a-6W"></a>尔时即于上下起有边想。<a id="a-6X"></a>于傍处所起无边想。<a id="a-6Y"></a>若为治此执依于异文义无差别。<a id="a-6Z"></a>即于世间起非有边想非无边想。<a id="a-6a"></a>今应问彼。<a id="a-6b"></a>汝何所欲。<a id="a-6c"></a>从前坏劫已来。<a id="a-6d"></a>为更有世间生起。<a id="a-6e"></a>为无起耶。<a id="a-6f"></a>若言有者。<a id="a-6g"></a>汝计世间有边。<a id="a-6h"></a>不应道理。<a id="a-6i"></a>若言无者。<a id="a-6j"></a>汝今依此世间而住念世间边。<a id="a-6k"></a>不应道理。</p>
  <p id="a6l">如是从彼来有故。<a id="a-6m"></a>从彼来无故。<a id="a-6n"></a>皆不应道理。<a id="a-6o"></a>是故此论非如理说。</p>
  <p id="a6p">不死矫乱论者。<a id="a-6q"></a>谓四种不死矫乱外道。<a id="a-6r"></a>如经广说。<a id="a-6s"></a>应知。<a id="a-6t"></a>彼诸外道若有人来。<a id="a-6u"></a>依世间道问善不善。<a id="a-6v"></a>依出世道问苦集灭道。<a id="a-6w"></a>尔时便自称言。<a id="a-6x"></a>我是不死乱者。<a id="a-6y"></a>随于处所依不死净天不乱诘问。<a id="a-6z"></a>即于彼所问以言矫乱。<a id="a-70"></a>或托余事方便避之。<a id="a-71"></a>或但随问者言词而转。</p>
  <p id="a72">是中第一不死乱者觉未开悟。<a id="a-73"></a>第二于所证法起增上慢。<a id="a-74"></a>第三觉已开悟而未决定。<a id="a-75"></a>第四羸劣愚钝。<a id="a-76"></a>又复第一怖畏妄语及怖畏他人。<a id="a-77"></a>知其无智故。<a id="a-78"></a>不分明答言我无所知。<a id="a-79"></a>第二于自所证未得无畏。<a id="a-7A"></a>惧他诘问怖畏妄语怖畏邪见故。<a id="a-7B"></a>不分明说我有所证。<a id="a-7C"></a>第三怖畏邪见怖畏妄语。<a id="a-7D"></a>惧他诘问故。<a id="a-7E"></a>不分明说我不决定。<a id="a-7F"></a>如是三种假托余事以言矫乱。<a id="a-7G"></a>第四唯惧他诘问。<a id="a-7H"></a>于世间道及出世道皆不了达。<a id="a-7I"></a>于世文字亦不善知。<a id="a-7J"></a>而不分明说言我是愚钝都无所了。<a id="a-7K"></a>但反问彼随彼言词而转以矫乱。<a id="a-7L"></a>彼此四种论发起因缘及能计者。<a id="a-7M"></a>并破彼执。<a id="a-7N"></a>皆如经说。<a id="a-7O"></a>由彼外道多怖畏故。<a id="a-7P"></a>依此见住。<a id="a-7Q"></a>若有人来有所诘问。<a id="a-7R"></a>即以谄曲而行矫乱。<a id="a-7S"></a>当知此见是恶见摄。<a id="a-7T"></a>是故此论非如理说。</p>
  <p id="a7U">无因见论者。<a id="a-7V"></a>谓依止静虑及不正思惟建立二种。<a id="a-7W"></a>如经广说。<a id="a-7X"></a>应知。</p>
  <p id="a7Y">问何因缘故。<a id="a-7Z"></a>彼诸外道依不正思惟起如是见。<a id="a-7a"></a>立如是论。<a id="a-7b"></a>我及世间无因而起。<a id="a-7c"></a>答略而言之。<a id="a-7d"></a>见不相续以为先故。<a id="a-7e"></a>诸内外事无量差别。<a id="a-7f"></a>种种生起。<a id="a-7g"></a>或复有时见诸因缘空无果报。<a id="a-7h"></a>谓见世间无有因缘。<a id="a-7i"></a>或时欻尔大风卒起。<a id="a-7j"></a>于一时间寂然止息。<a id="a-7k"></a>或时忽尔暴河弥漫。<a id="a-7l"></a>于一时间宛然空竭。<a id="a-7m"></a>或时郁尔果木敷荣。<a id="a-7n"></a>于一时间飒然衰悴。<a id="a-7o"></a>由如是故。<a id="a-7p"></a>起无因见。<a id="a-7q"></a>立无因论。</p>
  <p id="a7r">今应问彼。<a id="a-7s"></a>汝宿住念。<a id="a-7t"></a>为念无体。<a id="a-7u"></a>为念自我。<a id="a-7v"></a>若念无体者。<a id="a-7w"></a>无体之法未曾串习。<a id="a-7x"></a>未曾经识而能随念。<a id="a-7y"></a>不应道理。<a id="a-7z"></a>若念自我者。<a id="a-80"></a>而计我先无后欻然生。<a id="a-81"></a>不应道理。</p>
  <p id="a82">又汝何所欲一切世间内外诸物种种生起。<a id="a-83"></a>或欻然而起。<a id="a-84"></a>为无因耶为有因耶。<a id="a-85"></a>若无因者。<a id="a-86"></a>种种生起欻然而起忽复不生。<a id="a-87"></a>不应道理。<a id="a-88"></a>若有因者。<a id="a-89"></a>汝计我及世间无因而生。<a id="a-8A"></a>不应道理。<a id="a-8B"></a>如是念无体故。<a id="a-8C"></a>念自我故。<a id="a-8D"></a>内外诸物不由因缘种种异故。<a id="a-8E"></a>由彼因缘种种异故。<a id="a-8F"></a>不应道理。<a id="a-8G"></a>是故此论非如理说。</p>
  <p id="a8H">断见论者。<a id="a-8I"></a>谓如有一若沙门若婆罗门。<a id="a-8J"></a>起如是见。<a id="a-8K"></a>立如是论。<a id="a-8L"></a>乃至我有粗色四大所造之身住持未坏。<a id="a-8M"></a>尔时有病有痈有箭。<a id="a-8N"></a>若我死后断坏无有。<a id="a-8O"></a>尔时我善断灭如是欲廛诸天色廛诸天无色空处所摄。<a id="a-8P"></a>乃至非想非非想处所摄。<a id="a-8Q"></a>广说如经。<a id="a-8R"></a>谓说七种断见。<a id="a-8S"></a>论者作如是计。<a id="a-8T"></a>问何因缘故。<a id="a-8U"></a>彼诸外道起如是见。<a id="a-8V"></a>立如是论。</p>
  <p id="a8W">答由教及理故。<a id="a-8X"></a>教如前说。<a id="a-8Y"></a>理者。<a id="a-8Z"></a>谓如有一为性寻思。<a id="a-8a"></a>为性观察。<a id="a-8b"></a>广说如前。<a id="a-8c"></a>彼如是思。<a id="a-8d"></a>若我死后复有身者。<a id="a-8e"></a>应不作业而得异熟。<a id="a-8f"></a>若我体性一切永无。<a id="a-8g"></a>是则所受业果亦应无有。<a id="a-8h"></a>观此二种理俱不可。<a id="a-8i"></a>是故起如是见。<a id="a-8j"></a>立如是论。<a id="a-8k"></a>我身死已断灭无有。<a id="a-8l"></a>犹如瓦石。<a id="a-8m"></a>若一破已不可还合。<a id="a-8n"></a>彼亦如是应知。</p>
  <p id="a8o">今应问彼。<a id="a-8p"></a>汝何所欲。<a id="a-8q"></a>为蕴断灭。<a id="a-8r"></a>为我断耶若言。<a id="a-8s"></a>蕴断灭者。<a id="a-8t"></a>蕴体无常因果展转。<a id="a-8u"></a>生起不绝。<a id="a-8v"></a>而言断灭。<a id="a-8w"></a>不应道理。<a id="a-8x"></a>若我断者。<a id="a-8y"></a>汝先所说粗色四大所造之身。<a id="a-8z"></a>有病有痈有箭。<a id="a-90"></a>欲廛诸天色廛诸天无色空处所摄。<a id="a-91"></a>乃至非想非非想处所摄。<a id="a-92"></a>不应道理。</p>
  <p id="a93">如是若蕴断灭。<a id="a-94"></a>若我断灭。<a id="a-95"></a>皆不应理。<a id="a-96"></a>是故此论非如理说。</p>
  <p id="a97">空见论者。<a id="a-98"></a>谓如有一若沙门若婆罗门。<a id="a-99"></a>起如是见。<a id="a-9A"></a>立如是论。<a id="a-9B"></a>无有施与。<a id="a-9C"></a>无有爱养。<a id="a-9D"></a>无有祠祀。<a id="a-9E"></a>广说乃至世间无有真阿罗汉。<a id="a-9F"></a>复有起如是见立如是论。<a id="a-9G"></a>无有一切诸法体相。</p>
  <p id="a9H">问何因缘故。<a id="a-9I"></a>彼诸外道起如是见。<a id="a-9J"></a>立如是论。<a id="a-9K"></a>答由教及理故。<a id="a-9L"></a>教如前说。<a id="a-9M"></a>理者。<a id="a-9N"></a>谓如有一为性寻思。<a id="a-9O"></a>为性观察。<a id="a-9P"></a>广说如前。<a id="a-9Q"></a>又依世间诸静虑故。<a id="a-9R"></a>见世施主一期寿命。<a id="a-9S"></a>恒行布施无有断绝。<a id="a-9T"></a>从此命终生下贱家贫穷匮乏。<a id="a-9U"></a>彼作是思。<a id="a-9V"></a>定无施与爱养祠祀。<a id="a-9W"></a>复见有人一期寿命。<a id="a-9X"></a>恒行妙行。<a id="a-9Y"></a>或行恶行。<a id="a-9Z"></a>见彼命终堕于恶趣生诸那落迦。<a id="a-9a"></a>或往善趣生于天上乐世界中。<a id="a-9b"></a>彼作是思。<a id="a-9c"></a>定无妙行及与恶行。<a id="a-9d"></a>亦无妙行恶行二业异熟。<a id="a-9e"></a>复见有一刹帝利种命终之后。<a id="a-9f"></a>生婆罗门吠舍戍达罗诸种姓中。<a id="a-9g"></a>或婆罗门命终之后。<a id="a-9h"></a>生刹帝利吠舍戍达罗诸种姓中。<a id="a-9i"></a>吠舍戍达罗等亦复如是。<a id="a-9j"></a>彼作是思。<a id="a-9k"></a>定无此世刹帝利等从彼世间刹帝利等种姓中来。<a id="a-9l"></a>亦无彼世刹帝利等从此世间刹帝利等种姓中去。<a id="a-9m"></a>又复观见诸离欲者生于下地。<a id="a-9n"></a>又见母命终已生而为女。<a id="a-9o"></a>女命终已还作其母。<a id="a-9p"></a>父终为子子还作父彼见父母不决定已。<a id="a-9q"></a>作如是思。<a id="a-9r"></a>世间必定无父无母。<a id="a-9s"></a>或复见人身坏命终。<a id="a-9t"></a>由彼或生无想。<a id="a-9u"></a>或生无色。<a id="a-9v"></a>或入涅槃故。<a id="a-9w"></a>求彼生处不能得见。<a id="a-9x"></a>彼作是思。<a id="a-9y"></a>决定无有化生众生。<a id="a-9z"></a>以彼处所不可知故。<a id="a-A0"></a>或于自身起阿罗汉增上慢已。<a id="a-A1"></a>临命终时自见生相。<a id="a-A2"></a>彼作是念。<a id="a-A3"></a>世间必无真阿罗汉。<a id="a-A4"></a>如是广说。</p>
  <p id="aA5">问复何因缘。<a id="a-A6"></a>或有起如是见立如是论。<a id="a-A7"></a>无有一切诸法体相。<a id="a-A8"></a>答以于如来所说甚深经中。<a id="a-A9"></a>相似甚深离言说法。<a id="a-AA"></a>不能如实正觉了故。<a id="a-AB"></a>又于安立法相。<a id="a-AC"></a>不如道理而思惟故。<a id="a-AD"></a>起于空见。<a id="a-AE"></a>彼作是念。<a id="a-AF"></a>决定无有诸法体相。</p>
  <p id="aAG">今应问彼。<a id="a-AH"></a>汝何所欲。<a id="a-AI"></a>为有生所受业及有后所受业。<a id="a-AJ"></a>为一切皆是生所受耶。<a id="a-AK"></a>若俱有者。<a id="a-AL"></a>汝先所说。<a id="a-AM"></a>无有施与。<a id="a-AN"></a>无有爱养。<a id="a-AO"></a>无有祠祀。<a id="a-AP"></a>无有妙行。<a id="a-AQ"></a>无有恶行。<a id="a-AR"></a>无有妙行恶行诸业异熟。<a id="a-AS"></a>无此世间。<a id="a-AT"></a>无彼世间。<a id="a-AU"></a>不应道理。<a id="a-AV"></a>若言无有后所受者。<a id="a-AW"></a>诸有造作净与不净种种行业。<a id="a-AX"></a>彼命终已。<a id="a-AY"></a>于彼生时顿受一切净与不净诸业异熟。<a id="a-AZ"></a>不应道理。</p>
  <p id="aAa">又汝何所欲。<a id="a-Ab"></a>凡从彼胎藏及从彼种子而生者。<a id="a-Ac"></a>彼等于此为是父母。<a id="a-Ad"></a>为非父母耶。<a id="a-Ae"></a>若言是父母者。<a id="a-Af"></a>汝言无父无母。<a id="a-Ag"></a>不应道理。<a id="a-Ah"></a>若言彼非父母者。<a id="a-Ai"></a>从彼胎藏及彼种子所生。<a id="a-Aj"></a>而言非父非母。<a id="a-Ak"></a>不应道理。<a id="a-Al"></a>若时为父母。<a id="a-Am"></a>是时非男女。<a id="a-An"></a>若时为男女。<a id="a-Ao"></a>是时非父母。<a id="a-Ap"></a>无不定过。</p>
  <p id="aAq">又汝何所欲。<a id="a-Ar"></a>为有彼处受生众生天眼不见为无有耶。<a id="a-As"></a>若言有者。<a id="a-At"></a>汝言无有化生众生。<a id="a-Au"></a>不应道理。<a id="a-Av"></a>若言无者。<a id="a-Aw"></a>是则拨无离想欲者。<a id="a-Ax"></a>离色欲者。<a id="a-Ay"></a>离三界欲者。<a id="a-Az"></a>不应道理。</p>
  <p id="aB0">又汝何所欲。<a id="a-B1"></a>为有阿罗汉性而于彼起增上慢。<a id="a-B2"></a>为无有耶。<a id="a-B3"></a>若言有者。<a id="a-B4"></a>汝言世间必定无有真阿罗汉。<a id="a-B5"></a>不应道理。<a id="a-B6"></a>若言无者。<a id="a-B7"></a>若有发起不正思惟颠倒。<a id="a-B8"></a>自谓是阿罗汉此亦应是真阿罗汉。<a id="a-B9"></a>不应道理。</p>
  <p id="aBA">又应问彼。<a id="a-BB"></a>汝何所欲。<a id="a-BC"></a>圆成实相法。<a id="a-BD"></a>依他起相法。<a id="a-BE"></a>遍计所执相法。<a id="a-BF"></a>为有为无。<a id="a-BG"></a>若言有者。<a id="a-BH"></a>汝言无有一切诸法体相。<a id="a-BI"></a>不应道理。<a id="a-BJ"></a>若言无者。<a id="a-BK"></a>应无颠倒。<a id="a-BL"></a>所执亦无杂染及无清净。<a id="a-BM"></a>此不应理。<a id="a-BN"></a>如是若生后所受故。<a id="a-BO"></a>非不决定故。<a id="a-BP"></a>有生处故。<a id="a-BQ"></a>有增上慢故。<a id="a-BR"></a>有三种相故。<a id="a-BS"></a>不应道理。<a id="a-BT"></a>是故此论非如理说。</p>
  <p id="aBU">妄计最胜论者。<a id="a-BV"></a>谓如有一若沙门若婆罗门。<a id="a-BW"></a>起如是见。<a id="a-BX"></a>立如是论。<a id="a-BY"></a>婆罗门是最胜种类。<a id="a-BZ"></a>刹帝利等是下劣种类。<a id="a-Ba"></a>婆罗门是白色类。<a id="a-Bb"></a>余种是黑色类。<a id="a-Bc"></a>婆罗门种可得清净。<a id="a-Bd"></a>非余种类。<a id="a-Be"></a>诸婆罗门是梵王子。<a id="a-Bf"></a>腹口所生。<a id="a-Bg"></a>从梵所出。<a id="a-Bh"></a>梵所变化。<a id="a-Bi"></a>梵王体胤。<a id="a-Bj"></a>谓斗诤劫。<a id="a-Bk"></a>诸婆罗门作如是计。</p>
  <p id="aBl">问何因缘故。<a id="a-Bm"></a>诸婆罗门起如是见。<a id="a-Bn"></a>立如是论。<a id="a-Bo"></a>答由教及理故。<a id="a-Bp"></a>教如前说。<a id="a-Bq"></a>理者。<a id="a-Br"></a>谓如有一为性寻思。<a id="a-Bs"></a>为性观察。<a id="a-Bt"></a>广说如前。<a id="a-Bu"></a>以见世间真婆罗门性具戒故。<a id="a-Bv"></a>又贪名利及恭敬故。<a id="a-Bw"></a>作如是计。</p>
  <p id="aBx">今应问彼。<a id="a-By"></a>汝何所欲。<a id="a-Bz"></a>为唯余种类从母产生。<a id="a-C0"></a>为婆罗门亦尔耶。<a id="a-C1"></a>若唯余种类者。<a id="a-C2"></a>世间现见诸婆罗门从母产生汝谤现事。<a id="a-C3"></a>不应道理。<a id="a-C4"></a>若婆罗门亦尔者。<a id="a-C5"></a>汝先所说诸婆罗门是最胜种类。<a id="a-C6"></a>刹帝利等是下劣种类。<a id="a-C7"></a>不应道理。<a id="a-C8"></a>如从母产生如是造不善业造作善业。<a id="a-C9"></a>造身语意恶行。<a id="a-CA"></a>造身语意妙行。<a id="a-CB"></a>于现法中受不爱果。<a id="a-CC"></a>若受爱果。<a id="a-CD"></a>于彼后世生诸恶趣。<a id="a-CE"></a>若生善趣。<a id="a-CF"></a>若三处现前。<a id="a-CG"></a>是彼是此。<a id="a-CH"></a>由彼由此。<a id="a-CI"></a>入于母胎。<a id="a-CJ"></a>从是而生。<a id="a-CK"></a>若世间工巧处。<a id="a-CL"></a>若作业处。<a id="a-CM"></a>若善不善。<a id="a-CN"></a>若王若臣。<a id="a-CO"></a>若机捷若增进满足。<a id="a-CP"></a>若为王顾录以为给侍。<a id="a-CQ"></a>若不顾录。<a id="a-CR"></a>若是老病死法。<a id="a-CS"></a>若非老病死法。<a id="a-CT"></a>若修梵住已生于梵世。<a id="a-CU"></a>若复不尔。<a id="a-CV"></a>若修菩提分法。<a id="a-CW"></a>若不修习。<a id="a-CX"></a>若悟声闻菩提独觉菩提无上菩提。<a id="a-CY"></a>若复不尔。</p>
  <p id="aCZ">又汝何所欲。<a id="a-Ca"></a>为从胜种类生。<a id="a-Cb"></a>此名为胜。<a id="a-Cc"></a>为由戒闻等耶。<a id="a-Cd"></a>若由从胜类生者。<a id="a-Ce"></a>汝论中说。<a id="a-Cf"></a>于祠祀中。<a id="a-Cg"></a>若闻胜若戒胜。<a id="a-Ch"></a>取之为量。<a id="a-Ci"></a>此言应不中理。<a id="a-Cj"></a>若由戒闻等者。<a id="a-Ck"></a>汝先所说。<a id="a-Cl"></a>诸婆罗门是最胜类。<a id="a-Cm"></a>余是下劣。<a id="a-Cn"></a>不应道理。</p>
  <p id="aCo">如是产生故。<a id="a-Cp"></a>作业故。<a id="a-Cq"></a>受生故。<a id="a-Cr"></a>工巧业处故。<a id="a-Cs"></a>增上故。<a id="a-Ct"></a>彼所顾录故。<a id="a-Cu"></a>梵住故。<a id="a-Cv"></a>修觉分故。<a id="a-Cw"></a>证菩提故。<a id="a-Cx"></a>戒闻胜故。<a id="a-Cy"></a>不应道理。<a id="a-Cz"></a>是故此论非如理说。<a id="a-D0"></a>妄计清净论者。<a id="a-D1"></a>谓如有一若沙门若婆罗门。<a id="a-D2"></a>起如是见。<a id="a-D3"></a>立如是论。<a id="a-D4"></a>若我解脱心得自在。<a id="a-D5"></a>瑜伽自在名为清净。<a id="a-D6"></a>谓于诸天微妙五欲坚着摄受。<a id="a-D7"></a>嬉戏娱乐随意受用。<a id="a-D8"></a>是则名得现法涅槃第一清净。</p>
  <p id="aD9">又若离欲恶不善法。<a id="a-DA"></a>于初静虑得具足住。<a id="a-DB"></a>乃至第四静虑得具足住。<a id="a-DC"></a>是亦名得现法涅槃第一清净。</p>
  <p id="aDD">复有外道起如是见。<a id="a-DE"></a>立如是论。<a id="a-DF"></a>若有众生于孙陀利迦河中沐浴支体。<a id="a-DG"></a>所有罪障一切除灭。<a id="a-DH"></a>如于孙陀利迦河。<a id="a-DI"></a>如是于婆胡陀河伽耶河萨罗萨伐底河殑伽河等中沐浴支体。<a id="a-DJ"></a>所有罪障一切除灭。<a id="a-DK"></a>第一清净。</p>
  <p id="aDL">复有外道计持狗戒以为清净。<a id="a-DM"></a>或持牛戒。<a id="a-DN"></a>或持油墨戒。<a id="a-DO"></a>或持露形戒。<a id="a-DP"></a>或持灰戒。<a id="a-DQ"></a>或持自苦戒。<a id="a-DR"></a>或持粪秽戒等。<a id="a-DS"></a>计为清净。<a id="a-DT"></a>谓说现法涅槃外道及说水等清净。<a id="a-DU"></a>外道作如是计。</p>
  <p id="aDV">问何因缘故。<a id="a-DW"></a>彼起如是见。<a id="a-DX"></a>立如是论。<a id="a-DY"></a>答由教及理故。<a id="a-DZ"></a>教如前说。<a id="a-Da"></a>理者。<a id="a-Db"></a>谓如有一为性寻思。<a id="a-Dc"></a>为性观察。<a id="a-Dd"></a>广说如前。<a id="a-De"></a>彼谓得诸纵任自在欲自在瑜伽自在。<a id="a-Df"></a>名胜清净。<a id="a-Dg"></a>然不如实知纵任自在等相。</p>
  <p id="aDh">又如有一计由自苦身故自恶解脱。<a id="a-Di"></a>或造过恶过恶解脱。</p>
  <p id="aDj">今应问彼。<a id="a-Dk"></a>汝何所欲。<a id="a-Dl"></a>诸有于妙五欲嬉戏受乐者。<a id="a-Dm"></a>为离欲贪。<a id="a-Dn"></a>为未离贪耶。<a id="a-Do"></a>若已离贪者。<a id="a-Dp"></a>于世五欲嬉戏受乐。<a id="a-Dq"></a>不应道理。<a id="a-Dr"></a>若未离贪者。<a id="a-Ds"></a>计为解脱清净。<a id="a-Dt"></a>不应道理。</p>
  <p id="aDu">又汝何所欲诸得初静虑乃至具足住第四静虑者。<a id="a-Dv"></a>彼为已离一切贪欲。<a id="a-Dw"></a>为未离耶。<a id="a-Dx"></a>若言已离一切贪欲者。<a id="a-Dy"></a>但具足住乃至第四静虑。<a id="a-Dz"></a>不应道理。<a id="a-E0"></a>若言未离一切贪者。<a id="a-E1"></a>计为究竟解脱清净。<a id="a-E2"></a>不应道理。</p>
  <p id="aE3">又汝何所欲。<a id="a-E4"></a>为由内清净故究竟清净。<a id="a-E5"></a>为由外清净故究竟清净。<a id="a-E6"></a>若由内者。<a id="a-E7"></a>计于河中沐浴而得清净。<a id="a-E8"></a>不应道理。<a id="a-E9"></a>若由外者。<a id="a-EA"></a>内具贪嗔痴等一切秽垢。<a id="a-EB"></a>但除外垢计究竟净。<a id="a-EC"></a>不应道理。</p>
  <p id="aED">又汝何所欲。<a id="a-EE"></a>为执受净物故而得清净。<a id="a-EF"></a>为执受不净物故得清净耶。<a id="a-EG"></a>若由执受净物故得清净者。<a id="a-EH"></a>世间共许狗等不净。<a id="a-EI"></a>而汝计执受狗等戒得清净者。<a id="a-EJ"></a>不应道理。<a id="a-EK"></a>若由执受不净物者。<a id="a-EL"></a>自体不净而能令他净。<a id="a-EM"></a>不应道理。</p>
  <p id="aEN">又汝何所欲。<a id="a-EO"></a>诸受狗等戒者。<a id="a-EP"></a>为行身等邪恶行故而得清净。<a id="a-EQ"></a>为行身等正妙行故得清净耶。<a id="a-ER"></a>若由行邪恶行者。<a id="a-ES"></a>行邪恶行而计清净。<a id="a-ET"></a>不应道理。<a id="a-EU"></a>若由行正妙行者。<a id="a-EV"></a>持狗等戒则为唐捐。<a id="a-EW"></a>而汝计彼能得清净。<a id="a-EX"></a>不应道理。</p>
  <p id="aEY">如是离欲不离欲故。<a id="a-EZ"></a>内外故。<a id="a-Ea"></a>受净不净故。<a id="a-Eb"></a>邪行正行故。<a id="a-Ec"></a>不应道理。<a id="a-Ed"></a>是故此论非如理说。</p>
  <p id="aEe">妄计吉祥论者。<a id="a-Ef"></a>谓如有一若沙门若婆罗门。<a id="a-Eg"></a>起如是见。<a id="a-Eh"></a>立如是论。<a id="a-Ei"></a>若世间日月薄蚀星宿失度所欲为事。<a id="a-Ej"></a>皆不成就。<a id="a-Ek"></a>若彼随顺所欲皆成。<a id="a-El"></a>为此义故精勤供养日月星等祠火诵咒安置茅草。<a id="a-Em"></a>满瓮毗罗婆果及饷佉等。<a id="a-En"></a>谓历算者作如是计。</p>
  <p id="aEo">问何因缘故。<a id="a-Ep"></a>彼起如是见。<a id="a-Eq"></a>立如是论答由教及理故。<a id="a-Er"></a>教如前说。<a id="a-Es"></a>理者。<a id="a-Et"></a>谓如有一为性寻思。<a id="a-Eu"></a>为性观察。<a id="a-Ev"></a>广说如前。<a id="a-Ew"></a>彼由获得世间静虑。<a id="a-Ex"></a>世间同谓是阿罗汉。<a id="a-Ey"></a>若有欲得自身富贵快乐所祈果遂者便往请问。<a id="a-Ez"></a>然彼不如实知业果相应缘生道理。<a id="a-F0"></a>但见世间日月薄蚀星度行时。<a id="a-F1"></a>尔时众生净不净业异熟成熟。<a id="a-F2"></a>彼即计为日月等作。<a id="a-F3"></a>复为信乐此事者。<a id="a-F4"></a>建立显说。</p>
  <p id="aF5">今应问彼。<a id="a-F6"></a>汝何所欲。<a id="a-F7"></a>世间兴衰等事。<a id="a-F8"></a>为是日月薄蚀星度等作。<a id="a-F9"></a>为净不净业之所作耶。<a id="a-FA"></a>若言日等作者。<a id="a-FB"></a>现见尽寿随造福非福业。<a id="a-FC"></a>感于兴衰苦乐等果。<a id="a-FD"></a>不应道理。<a id="a-FE"></a>若净不净业之所作者。<a id="a-FF"></a>汝言由日等作。<a id="a-FG"></a>不应道理。</p>
  <p id="aFH">如是日等作故。<a id="a-FI"></a>净不净业作故。<a id="a-FJ"></a>不应道理。<a id="a-FK"></a>是故此论非如理说。</p>
  <p id="aFL">如是十六种异论由二种门发起观察。<a id="a-FM"></a>由正道理推逐观察。<a id="a-FN"></a>彼一切种皆不应理。</p>
 </body>
</html>