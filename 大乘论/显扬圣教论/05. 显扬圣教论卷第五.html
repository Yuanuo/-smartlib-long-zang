<!doctype html>
<html id="z3IBVPmxK" data-ver="967">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">显扬圣教论卷第五</h1>
  <h2 id="a2">摄净义品第二之一</h2>
  <p id="a3">如是已说。<a id="a-4"></a>九事净义今当说。<a id="a-5"></a>颂曰。</p>
  <p id="a6">诸论中胜论　　亦善入瑜伽</p>
  <p id="a7">清净义应知　　由具四净德</p>
  <p id="a8">论曰。<a id="a-9"></a>此显扬圣教论。<a id="a-A"></a>于诸论中最为殊胜。<a id="a-B"></a>何者诸论。<a id="a-C"></a>略有四种。<a id="a-D"></a>一像正法论谓依圣教倒显法相。<a id="a-E"></a>二外医治论。<a id="a-F"></a>谓外医方。<a id="a-G"></a>三诘诤论。<a id="a-H"></a>谓诸外道虚妄推度。<a id="a-I"></a>四矫诳论。<a id="a-J"></a>谓婆罗门诸恶咒术。<a id="a-K"></a>云何此论能胜诸论由此论中能显无倒诸法相故。<a id="a-L"></a>究竟能治内心病故。<a id="a-M"></a>对治诘诤恶咒术故。<a id="a-N"></a>又此论中四论可得非于余论。<a id="a-O"></a>是故最胜。<a id="a-P"></a>何者四论。<a id="a-Q"></a>一非二边论。<a id="a-R"></a>二非一向论。<a id="a-S"></a>三一切取断遍知论。<a id="a-T"></a>四立正相论。<a id="a-U"></a>非二边论者。<a id="a-V"></a>谓非有非无非异非不异非我非无我非常非断。<a id="a-W"></a>如是等论。<a id="a-X"></a>非一向论者。<a id="a-Y"></a>非一切乐悉应习近。<a id="a-Z"></a>谓能引无义利者。<a id="a-a"></a>非一切乐悉不习近谓能引有义利者。<a id="a-b"></a>如乐苦亦尔。<a id="a-c"></a>如是等论。<a id="a-d"></a>一切取断。<a id="a-e"></a>遍知论者。<a id="a-f"></a>谓欲取见取戒禁取我语取断遍知论。<a id="a-g"></a>立正相论者。<a id="a-h"></a>谓无倒施设一切诸法。<a id="a-i"></a>自相共相因相果相。<a id="a-j"></a>如是等论。</p>
  <p id="ak">亦善入瑜伽者。<a id="a-l"></a>有四种瑜伽。<a id="a-m"></a>一信二欲三正勤四方便。<a id="a-n"></a>此论善顺彼故名善入瑜伽。</p>
  <p id="ao">清净义应知者。<a id="a-p"></a>应知建立能显不共德第二名。</p>
  <p id="aq">由具四净德者。<a id="a-r"></a>欲显此名如义建立。<a id="a-s"></a>云何此论。<a id="a-t"></a>具四净德。<a id="a-u"></a>颂曰。</p>
  <p id="av">摄一切义故　　彼外不坏故</p>
  <p id="aw">易入故入已　　行不失坏故</p>
  <p id="ax">论曰。<a id="a-y"></a>摄一切义故者。<a id="a-z"></a>由此论中摄一切义。<a id="a-10"></a>谓九种义或十种义或五种义或四种义或三种义。<a id="a-11"></a>九种义者。<a id="a-12"></a>已如摄事品中说。</p>
  <p id="a13">十种义者。<a id="a-14"></a>一尽所知义二如所知义。<a id="a-15"></a>三能取义四所取义。<a id="a-16"></a>五所依住义六所受用义。<a id="a-17"></a>七颠倒义八不颠倒义。<a id="a-18"></a>九杂染义十清净义。<a id="a-19"></a>此中尽所知义者。<a id="a-1A"></a>谓于杂染清净法中。<a id="a-1B"></a>穷一切种差别边际。<a id="a-1C"></a>是名尽所知义。<a id="a-1D"></a>如五数蕴六数内处如是等。<a id="a-1E"></a>如所知义者。<a id="a-1F"></a>即于杂染清净法中真如实性。<a id="a-1G"></a>是名如所知义。<a id="a-1H"></a>此复七种。<a id="a-1I"></a>谓流转真如乃至正行真如。<a id="a-1J"></a>能取义者。<a id="a-1K"></a>谓五内色处心意识及诸心法。<a id="a-1L"></a>所取义者。<a id="a-1M"></a>谓外六处又能取义。<a id="a-1N"></a>亦是所取。<a id="a-1O"></a>所依住义者。<a id="a-1P"></a>谓外世界依此所住有情界可得。<a id="a-1Q"></a>所谓村田百村田千村田百千村田如是广说。<a id="a-1R"></a>乃至三千大千世界。<a id="a-1S"></a>乃至无数百千世界极微尘等十方无量无数世界。<a id="a-1T"></a>所受用义者。<a id="a-1U"></a>谓所摄受众具。<a id="a-1V"></a>颠倒义者。<a id="a-1W"></a>谓即于能取等义中。<a id="a-1X"></a>于无常常想颠倒心颠倒见颠倒。<a id="a-1Y"></a>如是乃至于无我我想颠倒心颠倒见颠倒。<a id="a-1Z"></a>不颠倒义者。<a id="a-1a"></a>谓对治如前所说颠倒应知。<a id="a-1b"></a>杂染义者。<a id="a-1c"></a>有三种。<a id="a-1d"></a>于三界中烦恼杂染业杂染生杂染。<a id="a-1e"></a>清净义者。<a id="a-1f"></a>谓为证三种杂染离系故。<a id="a-1g"></a>所修一切菩提分法。<a id="a-1h"></a>此十种义摄一切义应知。</p>
  <p id="a1i">五种义者。<a id="a-1j"></a>一所遍知事。<a id="a-1k"></a>二所遍知义。<a id="a-1l"></a>三应知遍知。<a id="a-1m"></a>四得遍知果。<a id="a-1n"></a>五受用遍知果。<a id="a-1o"></a>所遍知事者。<a id="a-1p"></a>谓一切所知事。<a id="a-1q"></a>若诸蕴事。<a id="a-1r"></a>若内处事。<a id="a-1s"></a>若外处事如是等。<a id="a-1t"></a>所遍知义者。<a id="a-1u"></a>谓尽一切种如所应知。<a id="a-1v"></a>若世俗谛若胜义谛。<a id="a-1w"></a>若功德若过失。<a id="a-1x"></a>若诸缘若三世。<a id="a-1y"></a>若起住坏相若如病等。<a id="a-1z"></a>若苦集若真如实际法性。<a id="a-20"></a>若广若略。<a id="a-21"></a>若一向记若分别记。<a id="a-22"></a>若反问记若置记。<a id="a-23"></a>若隐若显。<a id="a-24"></a>如是等所遍知义应知。<a id="a-25"></a>遍知者。<a id="a-26"></a>谓能取前二境菩提分法。<a id="a-27"></a>得遍知果者。<a id="a-28"></a>谓永灭贪欲嗔恚愚痴及无遗余贪嗔痴断。<a id="a-29"></a>四沙门果。<a id="a-2A"></a>及诸声闻独觉如来共不共世出世功德。<a id="a-2B"></a>具足作证。<a id="a-2C"></a>受用遍知果者。<a id="a-2D"></a>谓即于所证法中解脱智及广为他开示演说分别。<a id="a-2E"></a>此五种义亦摄一切义应知。</p>
  <p id="a2F">四种义者。<a id="a-2G"></a>一心所执义。<a id="a-2H"></a>二领纳义。<a id="a-2I"></a>三了别义。<a id="a-2J"></a>四杂染清净义。<a id="a-2K"></a>此四种义亦摄一切义应知三种义者。<a id="a-2L"></a>一文义。<a id="a-2M"></a>二义义。<a id="a-2N"></a>三界义。<a id="a-2O"></a>文义者。<a id="a-2P"></a>谓名身等。<a id="a-2Q"></a>义义者。<a id="a-2R"></a>谓十种义应知。<a id="a-2S"></a>一真实相。<a id="a-2T"></a>二遍知相。<a id="a-2U"></a>三永断相。<a id="a-2V"></a>四作证相。<a id="a-2W"></a>五修习相。<a id="a-2X"></a>六即于真实等相种种差别相。<a id="a-2Y"></a>七所依能依相属相。<a id="a-2Z"></a>八能障碍遍知等法相。<a id="a-2a"></a>九能随顺遍知等法相。<a id="a-2b"></a>十于不遍知等及遍知等过失功德相。<a id="a-2c"></a>界义者。<a id="a-2d"></a>谓五种界。<a id="a-2e"></a>一器世界。<a id="a-2f"></a>二有情世界。<a id="a-2g"></a>三法界。<a id="a-2h"></a>四所调伏界。<a id="a-2i"></a>五所调伏方便界。<a id="a-2j"></a>此三种义亦摄一切义。<a id="a-2k"></a>应知。</p>
  <p id="a2l">彼外不坏故者。<a id="a-2m"></a>彼上诸义一切外道所不能坏。<a id="a-2n"></a>正道理论不可制伏故。<a id="a-2o"></a>一切外道。<a id="a-2p"></a>略有五种。<a id="a-2q"></a>一说我外道。<a id="a-2r"></a>二说常外道。<a id="a-2s"></a>三说断外道。<a id="a-2t"></a>四说现法涅槃外道。<a id="a-2u"></a>五说无因外道。</p>
  <p id="a2v">易入故者。<a id="a-2w"></a>由此论中文圆显故。<a id="a-2x"></a>其义易入。<a id="a-2y"></a>非如婆罗门诸恶咒论文阙隐故义难可入。<a id="a-2z"></a>入已行不失坏故者。<a id="a-30"></a>由此论中义圆正故。<a id="a-31"></a>若已入者如说修行自义不失。<a id="a-32"></a>非如外道邪论彼自入已虽如说行空无自义。</p>
  <p id="a33">如是此论摄义净故。<a id="a-34"></a>不可坏净故。<a id="a-35"></a>易入净故。<a id="a-36"></a>行清净故。<a id="a-37"></a>名清净义应知。<a id="a-38"></a>今此论中显薄伽梵所说何法。<a id="a-39"></a>颂曰。</p>
  <p id="a3A">诸佛说妙法　　正依于二谛</p>
  <p id="a3B">一者名世俗　　二者名胜义</p>
  <p id="a3C">论曰。<a id="a-3D"></a>世俗及胜义二谛之相。<a id="a-3E"></a>如前已说。<a id="a-3F"></a>复次颂曰。</p>
  <p id="a3G">初说我法用　　为随余故说</p>
  <p id="a3H">七种及四种　　真如名胜义</p>
  <p id="a3I">论曰。<a id="a-3J"></a>初世俗谛说我说法及说作用。<a id="a-3K"></a>说我者。<a id="a-3L"></a>谓说有情命者生者补特伽罗人天男女佛友法友如是等。<a id="a-3M"></a>说法者。<a id="a-3N"></a>谓说色受如是等。<a id="a-3O"></a>说作用者。<a id="a-3P"></a>谓说能见能闻能生能灭如是等。<a id="a-3Q"></a>是谓世俗谛应知。<a id="a-3R"></a>此虽非实有。<a id="a-3S"></a>然依世俗故说有。<a id="a-3T"></a>问若世俗谛非胜义故有为。<a id="a-3U"></a>何义故说。<a id="a-3V"></a>答为随余故说。<a id="a-3W"></a>谓为欲随顺胜义谛故说世俗谛。<a id="a-3X"></a>问何等为胜义谛。<a id="a-3Y"></a>答七种及四种真如名胜义。<a id="a-3Z"></a>如摄事品中说。</p>
  <p id="a3a">如是已略说二谛。<a id="a-3b"></a>此中如来复有广说。<a id="a-3c"></a>颂曰。</p>
  <p id="a3d">自性义建立　　数次第善巧</p>
  <p id="a3e">想差别应知　　显蕴世俗义</p>
  <p id="a3f">论曰。<a id="a-3g"></a>自性者。<a id="a-3h"></a>谓变坏领纳了置造作了别。<a id="a-3i"></a>是诸蕴自性。</p>
  <p id="a3j">义者。<a id="a-3k"></a>谓聚积义。<a id="a-3l"></a>是蕴义。<a id="a-3m"></a>此聚积义有四种。<a id="a-3n"></a>如成善巧品当说。</p>
  <p id="a3o">建立者。<a id="a-3p"></a>谓于色蕴有四种建立。<a id="a-3q"></a>一相建立。<a id="a-3r"></a>二生建立。<a id="a-3s"></a>三损减建立。<a id="a-3t"></a>四差别建立。</p>
  <p id="a3u">相建立者。<a id="a-3v"></a>色蕴相略有五种。<a id="a-3w"></a>一自相。<a id="a-3x"></a>二共相。<a id="a-3y"></a>三所依能依相属相。<a id="a-3z"></a>四受用相。<a id="a-40"></a>五业相。<a id="a-41"></a>自相者。<a id="a-42"></a>谓坚等是地等相。<a id="a-43"></a>各别清净是眼等相。<a id="a-44"></a>共相者。<a id="a-45"></a>谓一切色变坏相所依能依相属相者。<a id="a-46"></a>谓大种是所依。<a id="a-47"></a>造色是能依。</p>
  <p id="a48">受用相者。<a id="a-49"></a>谓内处受用增上力故。<a id="a-4A"></a>各别外色境界得生。<a id="a-4B"></a>或有色聚。<a id="a-4C"></a>唯有坚生。<a id="a-4D"></a>或唯有湿。<a id="a-4E"></a>或唯有暖。<a id="a-4F"></a>或唯有动。<a id="a-4G"></a>或复杂生。<a id="a-4H"></a>由随顺内处受用故。<a id="a-4I"></a>业相者。<a id="a-4J"></a>如地等大种有依持摄受成熟增长相如是等。</p>
  <p id="a4K">生建立者。<a id="a-4L"></a>有五种生。<a id="a-4M"></a>一依止生。<a id="a-4N"></a>二种子生。<a id="a-4O"></a>三势引生。<a id="a-4P"></a>四顺益生。<a id="a-4Q"></a>五违损生。<a id="a-4R"></a>依止生者。<a id="a-4S"></a>谓依止大种。<a id="a-4T"></a>即于大种处所有余所造色生。<a id="a-4U"></a>由是因故。<a id="a-4V"></a>说四大种造。<a id="a-4W"></a>所造色摄在一处是造义。<a id="a-4X"></a>种子生者。<a id="a-4Y"></a>谓从自种子生如坚鞕聚。<a id="a-4Z"></a>或时遇缘变生流湿。<a id="a-4a"></a>或流湿聚变生坚鞕。<a id="a-4b"></a>或不暖聚变生暖热。<a id="a-4c"></a>或有暖聚变生于冷。<a id="a-4d"></a>或从不动变生于动。<a id="a-4e"></a>或复从动变生不动。<a id="a-4f"></a>如是好色恶色等。<a id="a-4g"></a>展转相生差别应知。<a id="a-4h"></a>如是若就自相则互无。<a id="a-4i"></a>若就其种则互有。<a id="a-4j"></a>是故从彼彼聚如是如是差别色法生。<a id="a-4k"></a>如是等类名种子生应知。<a id="a-4l"></a>势引生者。<a id="a-4m"></a>谓内色根增上力故。<a id="a-4n"></a>现常相续外物得生。<a id="a-4o"></a>如器世间。<a id="a-4p"></a>又先业势引故。<a id="a-4q"></a>诸内处生若乐欲现前。<a id="a-4r"></a>诸天及北洲人所有众具多分。<a id="a-4s"></a>由势引生故流转应知。<a id="a-4t"></a>若人中器世间。<a id="a-4u"></a>唯常相续。<a id="a-4v"></a>如是等类势引生应知。<a id="a-4w"></a>顺益生者。<a id="a-4x"></a>谓得自顺益缘彼彼色法展转滋长展转增胜而生。<a id="a-4y"></a>犹如水等润洽芽等。<a id="a-4z"></a>如是等类名顺益生。<a id="a-50"></a>翻此故名违损生应知。</p>
  <p id="a51">损减建立者。<a id="a-52"></a>谓建立极微。<a id="a-53"></a>复由五种极微建立应知。<a id="a-54"></a>一由分析故。<a id="a-55"></a>二由差别故。<a id="a-56"></a>三由独一故。<a id="a-57"></a>四由助伴故。<a id="a-58"></a>五由无分性故。<a id="a-59"></a>由分析故者。<a id="a-5A"></a>谓由慧分析诸粗色法。<a id="a-5B"></a>渐渐转减至最细边建立极微。<a id="a-5C"></a>非由体故。<a id="a-5D"></a>由如是因故说极微无起无灭。<a id="a-5E"></a>又亦非谓集诸极微以成粗色。<a id="a-5F"></a>由差别故者。<a id="a-5G"></a>略有十五种极微。<a id="a-5H"></a>谓眼等根极微有五种。<a id="a-5I"></a>色等境极微有五种。<a id="a-5J"></a>地等界极微有四种。<a id="a-5K"></a>法处所摄实有色极微有一种。<a id="a-5L"></a>由独一故者。<a id="a-5M"></a>谓建立实极微自相。<a id="a-5N"></a>由助伴故者。<a id="a-5O"></a>谓建立聚极微由于地等一极微处。<a id="a-5P"></a>有余色法同处不相离故。<a id="a-5Q"></a>建立聚极微。<a id="a-5R"></a>由无分性故者。<a id="a-5S"></a>非一极微复有余细分。<a id="a-5T"></a>由非聚故。<a id="a-5U"></a>若聚极微可有众分。<a id="a-5V"></a>若一极微所住之处。<a id="a-5W"></a>此处不可分析更立余分。<a id="a-5X"></a>是故极微无有细分。</p>
  <p id="a5Y">差别建立者。<a id="a-5Z"></a>有二十六种色。<a id="a-5a"></a>一欲界系色。<a id="a-5b"></a>谓具诸色。<a id="a-5c"></a>二色界系色。<a id="a-5d"></a>谓除香味。<a id="a-5e"></a>三无色界系色。<a id="a-5f"></a>谓等持自在色。<a id="a-5g"></a>非业异熟色。<a id="a-5h"></a>四清净界色。<a id="a-5i"></a>谓出世法增上所生。<a id="a-5j"></a>如静虑解脱色及佛菩萨色。<a id="a-5k"></a>五内色。<a id="a-5l"></a>谓根及根所居处色。<a id="a-5m"></a>六外色。<a id="a-5n"></a>谓除根及根所居处余色声香味触。<a id="a-5o"></a>七所依色。<a id="a-5p"></a>谓眼等五根八所缘色。<a id="a-5q"></a>谓五境界及法处所摄色。<a id="a-5r"></a>九能取色。<a id="a-5s"></a>谓即所依色。<a id="a-5t"></a>十所取色。<a id="a-5u"></a>谓即所缘色。<a id="a-5v"></a>十一执受色。<a id="a-5w"></a>谓受起所依如诸色。<a id="a-5x"></a>根及根所居处色。<a id="a-5y"></a>心及心法所居处故。<a id="a-5z"></a>同一损益是执受义。<a id="a-60"></a>十二无执受色。<a id="a-61"></a>谓此外余色。<a id="a-62"></a>十三同分色。<a id="a-63"></a>谓自识不共根色。<a id="a-64"></a>由与识同境转故。<a id="a-65"></a>十四彼同分色。<a id="a-66"></a>谓自识共根色。<a id="a-67"></a>唯自类相续相似转故。<a id="a-68"></a>十五有见有对色。<a id="a-69"></a>谓色处色。<a id="a-6A"></a>十六无见有对色。<a id="a-6B"></a>谓余九处色。<a id="a-6C"></a>十七无见无对色。<a id="a-6D"></a>谓法处所摄色。<a id="a-6E"></a>十八清净色。<a id="a-6F"></a>谓五内处。<a id="a-6G"></a>十九清净所取色。<a id="a-6H"></a>谓五外处。<a id="a-6I"></a>二十意所取色。<a id="a-6J"></a>谓法处所摄色。<a id="a-6K"></a>二十一所依住色。<a id="a-6L"></a>谓风轮乃至大地。<a id="a-6M"></a>二十二覆护色。<a id="a-6N"></a>谓宅舍等。<a id="a-6O"></a>二十三资具色。<a id="a-6P"></a>谓十种资具。<a id="a-6Q"></a>一饮食。<a id="a-6R"></a>二衣及庄严具。<a id="a-6S"></a>三众具。<a id="a-6T"></a>四戏笑。<a id="a-6U"></a>五鼓舞。<a id="a-6V"></a>六歌咏。<a id="a-6W"></a>七音乐。<a id="a-6X"></a>八香鬘涂饰。<a id="a-6Y"></a>九众明。<a id="a-6Z"></a>十男女承事。<a id="a-6a"></a>二十四根所居色。<a id="a-6b"></a>谓五种色根之所居处。<a id="a-6c"></a>二十五根色。<a id="a-6d"></a>谓五种色根。<a id="a-6e"></a>二十六等持境界色。<a id="a-6f"></a>已如摄事品中说。<a id="a-6g"></a>受蕴建立有六种。<a id="a-6h"></a>一差别建立。<a id="a-6i"></a>二出离建立。<a id="a-6j"></a>三观察建立。<a id="a-6k"></a>四生建立。<a id="a-6l"></a>五相建立。<a id="a-6m"></a>六师句建立。</p>
  <p id="a6n">差别建立者。<a id="a-6o"></a>或立一受。<a id="a-6p"></a>如说诸所有受。<a id="a-6q"></a>悉皆是苦。<a id="a-6r"></a>或立二受。<a id="a-6s"></a>谓身受及心受。<a id="a-6t"></a>或立三受。<a id="a-6u"></a>谓乐受苦受不苦不乐受。<a id="a-6v"></a>或立四受。<a id="a-6w"></a>谓欲系色系无色系及不系受。<a id="a-6x"></a>或立五受。<a id="a-6y"></a>谓乐根苦根喜根忧根舍根。<a id="a-6z"></a>或立六受。<a id="a-70"></a>谓眼触所生受。<a id="a-71"></a>乃至意触所生受。<a id="a-72"></a>或立十八受。<a id="a-73"></a>谓十八意近行六喜近行六忧近行六舍近行。<a id="a-74"></a>或立三十六受。<a id="a-75"></a>谓六依耽嗜喜六依出离喜如喜忧舍亦尔。<a id="a-76"></a>或立一百八受。<a id="a-77"></a>谓三十六受。<a id="a-78"></a>各依三世或开无量受。<a id="a-79"></a>如其所受起无数受。</p>
  <p id="a7A">出离建立者。<a id="a-7B"></a>谓初静虑出离忧根。<a id="a-7C"></a>第二静虑出离苦根。<a id="a-7D"></a>第三静虑出离喜根。<a id="a-7E"></a>第四静虑出离乐根。<a id="a-7F"></a>无相心法三摩地出离舍根。<a id="a-7G"></a>观察建立者。<a id="a-7H"></a>谓八种观察。<a id="a-7I"></a>于受何者是受。<a id="a-7J"></a>何者是受集。<a id="a-7K"></a>何者是受灭。<a id="a-7L"></a>何者是趣受集行。<a id="a-7M"></a>何者是趣受灭行。<a id="a-7N"></a>何者是受味。<a id="a-7O"></a>何者是受过。<a id="a-7P"></a>何者是受出离。</p>
  <p id="a7Q">生建立者。<a id="a-7R"></a>谓从十六触诸受生。<a id="a-7S"></a>何等十六。<a id="a-7T"></a>一眼触。<a id="a-7U"></a>二耳触。<a id="a-7V"></a>三鼻触。<a id="a-7W"></a>四舌触。<a id="a-7X"></a>五身触。<a id="a-7Y"></a>六意触。<a id="a-7Z"></a>七有对触。<a id="a-7a"></a>八增语触。<a id="a-7b"></a>九顺乐受触。<a id="a-7c"></a>十顺苦受触。<a id="a-7d"></a>十一顺不苦不乐受触。<a id="a-7e"></a>十二爱触。<a id="a-7f"></a>十三恚触。<a id="a-7g"></a>十四明触。<a id="a-7h"></a>十五无明触。<a id="a-7i"></a>十六非明非无明触。<a id="a-7j"></a>相建立者。<a id="a-7k"></a>谓八种相。<a id="a-7l"></a>一异熟相。<a id="a-7m"></a>二非异熟相。<a id="a-7n"></a>三有味着相。<a id="a-7o"></a>四无味着相。<a id="a-7p"></a>五依耽嗜相。<a id="a-7q"></a>六依出离相。<a id="a-7r"></a>七动相。<a id="a-7s"></a>八住相。<a id="a-7t"></a>异熟相者。<a id="a-7u"></a>谓阿赖耶识相应受。<a id="a-7v"></a>非异熟相者。<a id="a-7w"></a>谓转识相应受。<a id="a-7x"></a>有味着相者。<a id="a-7y"></a>谓欲系受。<a id="a-7z"></a>无味着相者。<a id="a-80"></a>谓色无色系及不系受。<a id="a-81"></a>依耽嗜相者。<a id="a-82"></a>谓欲贪相应受。<a id="a-83"></a>依出离相者。<a id="a-84"></a>谓出家所引不定地善法相应受。<a id="a-85"></a>动相者。<a id="a-86"></a>谓经中风喻所显受。<a id="a-87"></a>不久相续住义故。<a id="a-88"></a>住相者。<a id="a-89"></a>谓经中客舍喻所显受。<a id="a-8A"></a>暂相续住义故。</p>
  <p id="a8B">师句建立者。<a id="a-8C"></a>谓三十六师句。<a id="a-8D"></a>六依耽嗜喜。<a id="a-8E"></a>六依出离喜。<a id="a-8F"></a>六依耽嗜忧。<a id="a-8G"></a>六依出离忧。<a id="a-8H"></a>六依耽嗜舍。<a id="a-8I"></a>六依出离舍。</p>
  <p id="a8J">依耽嗜喜云何。<a id="a-8K"></a>谓于眼所识色可喜可乐可意可爱能引起欲深可染着。<a id="a-8L"></a>或由得现所得。<a id="a-8M"></a>或由随念先时所得而生于喜。<a id="a-8N"></a>如是相喜名依耽嗜喜。</p>
  <p id="a8O">依出离喜云何。<a id="a-8P"></a>谓即于诸色了知无常苦变。<a id="a-8Q"></a>离欲灭静没已。<a id="a-8R"></a>又于先及今所有诸色。<a id="a-8S"></a>了知无常苦变等法已而生于喜。<a id="a-8T"></a>如是相喜名依出离喜。</p>
  <p id="a8U">如是于耳所识声鼻所识香舌所识味身所识触意所识法。<a id="a-8V"></a>可喜可乐可意可爱能引起欲深可染着。<a id="a-8W"></a>或由得现所得。<a id="a-8X"></a>或由随念先时所得而生于喜。<a id="a-8Y"></a>如是相喜名依耽嗜喜。<a id="a-8Z"></a>如是即于耳所识声乃至意所识法。<a id="a-8a"></a>了知无常苦变。<a id="a-8b"></a>离欲灭静没已。<a id="a-8c"></a>又于先及今所有诸法。<a id="a-8d"></a>了知无常苦变等法已而生于喜。<a id="a-8e"></a>如是相喜名依出离喜。</p>
  <p id="a8f">依耽嗜忧云何。<a id="a-8g"></a>谓于眼所识色可喜可乐乃至可染。<a id="a-8h"></a>或由不得现所得。<a id="a-8i"></a>或由随念先时所得。<a id="a-8j"></a>若已过去若尽若灭若离若变而生于忧。<a id="a-8k"></a>如是相忧名依耽嗜忧。</p>
  <p id="a8l">依出离忧云何。<a id="a-8m"></a>谓即于诸色了知无常乃至没已。<a id="a-8n"></a>又于先及今所有诸色。<a id="a-8o"></a>了知无常苦变等法已。<a id="a-8p"></a>于胜解脱起欲证愿。<a id="a-8q"></a>谓我何时当具足住如诸圣者所具足住处。<a id="a-8r"></a>如是于胜解脱欲证求愿惧虑之忧。<a id="a-8s"></a>是名依出离忧。<a id="a-8t"></a>如是于耳所识声乃至意所识法。<a id="a-8u"></a>可喜可乐乃至可染。<a id="a-8v"></a>或由不得现所得。<a id="a-8w"></a>或由随念先时所得。<a id="a-8x"></a>若已过去乃至若变而生于忧。<a id="a-8y"></a>如是相忧名依耽嗜忧。</p>
  <p id="a8z">如是即于耳所识声乃至意所识法。<a id="a-90"></a>了知无常乃至没已。<a id="a-91"></a>又于先及今所有诸法。<a id="a-92"></a>了知无常苦变等法已。<a id="a-93"></a>于胜解脱起欲证愿。<a id="a-94"></a>谓我何时当具足住如诸圣者所具足住处。<a id="a-95"></a>如是于胜解脱欲证求愿惧虑之忧。<a id="a-96"></a>是名依出离忧。<a id="a-97"></a>依耽嗜舍云何。<a id="a-98"></a>谓愚痴无智无闻异生。<a id="a-99"></a>于眼所识色顾恋。<a id="a-9A"></a>于舍执着诸业趣。<a id="a-9B"></a>向于色依止于色。<a id="a-9C"></a>不舍于色不超过色。<a id="a-9D"></a>于此中舍。<a id="a-9E"></a>是名依耽嗜舍。<a id="a-9F"></a>依出离舍云何。<a id="a-9G"></a>谓即于诸色了知无常乃至没已。<a id="a-9H"></a>又于先及今所有诸色。<a id="a-9I"></a>了知无常苦变等法已简择修舍。<a id="a-9J"></a>是名依出离舍。<a id="a-9K"></a>如是愚痴无智无闻异生。<a id="a-9L"></a>于耳所识声乃至意所识法顾恋。<a id="a-9M"></a>于舍执着诸业趣向。<a id="a-9N"></a>于法乃至不超过法。<a id="a-9O"></a>于此中舍。<a id="a-9P"></a>是名依耽嗜舍。<a id="a-9Q"></a>如是即于耳所识声乃至意所识法。<a id="a-9R"></a>了知无常乃至没已。<a id="a-9S"></a>又于先及今所有诸法。<a id="a-9T"></a>了知无常苦变等法已。<a id="a-9U"></a>简择修舍。<a id="a-9V"></a>是名依出离舍。<a id="a-9W"></a>是中六依耽嗜喜。<a id="a-9X"></a>六依出离喜。<a id="a-9Y"></a>六依耽嗜忧。<a id="a-9Z"></a>六依出离忧。<a id="a-9a"></a>六依耽嗜舍。<a id="a-9b"></a>六依出离舍。<a id="a-9c"></a>总摄为三十六师句。</p>
  <p id="a9d">是中依止六依出离喜住故。<a id="a-9e"></a>舍除吐害六依耽嗜喜。<a id="a-9f"></a>如是依止六依出离忧住故。<a id="a-9g"></a>舍除吐害六依耽嗜忧。<a id="a-9h"></a>如是依止六依出离舍住故。<a id="a-9i"></a>舍除吐害六依耽嗜舍。<a id="a-9j"></a>又此中依止六依出离喜住故。<a id="a-9k"></a>舍除吐害六依出离忧。<a id="a-9l"></a>依止六依出离舍住故。<a id="a-9m"></a>舍除吐害六依出离喜。<a id="a-9n"></a>复有二种舍。<a id="a-9o"></a>一依种种性。<a id="a-9p"></a>二依一种性。<a id="a-9q"></a>依种种性舍者。<a id="a-9r"></a>谓依于色乃至依于法。<a id="a-9s"></a>依一种性舍者。<a id="a-9t"></a>谓依虚空无边处。<a id="a-9u"></a>乃至依非想非非想处。<a id="a-9v"></a>此中依止依一种性舍住故。<a id="a-9w"></a>舍除吐害依种种性舍。</p>
  <p id="a9x">想蕴建立有三种。<a id="a-9y"></a>一依差别。<a id="a-9z"></a>二作意差别。<a id="a-A0"></a>三境界差别。</p>
  <p id="aA1">依差别者。<a id="a-A2"></a>谓六想。<a id="a-A3"></a>身眼触所生想。<a id="a-A4"></a>乃至意触所生想。</p>
  <p id="aA5">作意差别者。<a id="a-A6"></a>有二种。<a id="a-A7"></a>一有相想。<a id="a-A8"></a>二无相想。<a id="a-A9"></a>有相想者。<a id="a-AA"></a>谓除欲界中未善言说者想。<a id="a-AB"></a>第一有想及出世间想。<a id="a-AC"></a>余有相作意相应想。<a id="a-AD"></a>无相想者。<a id="a-AE"></a>谓前所除无相作意相应想。</p>
  <p id="aAF">境界差别者。<a id="a-AG"></a>有四种。<a id="a-AH"></a>一小想。<a id="a-AI"></a>二大想。<a id="a-AJ"></a>三无量想。<a id="a-AK"></a>四无所有想。<a id="a-AL"></a>如其次第缘欲界缘色界缘无色界缘无所有处想。<a id="a-AM"></a>应知。</p>
  <p id="aAN">行蕴建立有三种。<a id="a-AO"></a>一胜差别。<a id="a-AP"></a>二依差别。<a id="a-AQ"></a>三诸行施设差别。</p>
  <p id="aAR">胜差别者。<a id="a-AS"></a>唯思最胜行蕴所摄。<a id="a-AT"></a>由造作心令成杂染及清净法转故。</p>
  <p id="aAU">依差别者。<a id="a-AV"></a>谓六思。<a id="a-AW"></a>身眼触所生思。<a id="a-AX"></a>乃至意触所生思。</p>
  <p id="aAY">诸行施设差别者有三种。<a id="a-AZ"></a>一杂染施设。<a id="a-Aa"></a>二清净施设。<a id="a-Ab"></a>三分位施设。<a id="a-Ac"></a>杂染施设者。<a id="a-Ad"></a>谓烦恼及随烦恼。<a id="a-Ae"></a>清净施设者。<a id="a-Af"></a>谓信等。<a id="a-Ag"></a>分位施设者。<a id="a-Ah"></a>谓生等心不相应行。<a id="a-Ai"></a>即此三蕴法处所摄色及与无为。<a id="a-Aj"></a>总名法界亦名法处。</p>
  <p id="aAk">识蕴建立有三种。<a id="a-Al"></a>一种类差别。<a id="a-Am"></a>二依差别。<a id="a-An"></a>三杂染清净差别。</p>
  <p id="aAo">种类差别者有二种。<a id="a-Ap"></a>一阿赖耶识。<a id="a-Aq"></a>二转识。<a id="a-Ar"></a>依差别者。<a id="a-As"></a>谓六识身。<a id="a-At"></a>问阿赖耶识于六识中何识所摄。<a id="a-Au"></a>答通六识所摄。<a id="a-Av"></a>藏彼种故由此识密记摄故。<a id="a-Aw"></a>薄伽梵不为一切说。<a id="a-Ax"></a>若善巧者。<a id="a-Ay"></a>即由此随解。<a id="a-Az"></a>杂染清净差别者。<a id="a-B0"></a>如经中说。<a id="a-B1"></a>有贪心如实知有贪心。<a id="a-B2"></a>离贪心如实知离贪心。<a id="a-B3"></a>如是有嗔离嗔。<a id="a-B4"></a>有痴离痴。<a id="a-B5"></a>乃至广说。</p>
  <p id="aB6">此中有三品心。<a id="a-B7"></a>一未发趣三摩地心。<a id="a-B8"></a>二已发趣而未得三摩地心。<a id="a-B9"></a>三已得三摩地心此复二种。<a id="a-BA"></a>一不清净心。<a id="a-BB"></a>二极清净心。<a id="a-BC"></a>第一品心者。<a id="a-BD"></a>谓或时起染污心。<a id="a-BE"></a>由贪等缠所缠故。<a id="a-BF"></a>或时起善无记心。<a id="a-BG"></a>远离贪等缠故。<a id="a-BH"></a>第二品心者。<a id="a-BI"></a>谓或时系心内静。<a id="a-BJ"></a>或时失念驰散五欲。<a id="a-BK"></a>或时摄令静故。<a id="a-BL"></a>复为惛沉睡眠之所缠覆。<a id="a-BM"></a>或时为断彼故。<a id="a-BN"></a>复策心安置于胜净境。<a id="a-BO"></a>或时复于彼境不正安故。<a id="a-BP"></a>其心掉动。<a id="a-BQ"></a>或正安故。<a id="a-BR"></a>心不掉动。<a id="a-BS"></a>或时未断沉掉盖故。<a id="a-BT"></a>于二分中俱不寂静。<a id="a-BU"></a>或断彼故。<a id="a-BV"></a>其心寂静。<a id="a-BW"></a>能得根本静虑作意故名定心。<a id="a-BX"></a>未得彼故名不定心。<a id="a-BY"></a>道究竟故名极修心。<a id="a-BZ"></a>断究竟故名极解脱心翻彼二种。<a id="a-Ba"></a>名不修心不解脱心始从定心。<a id="a-Bb"></a>乃至于此是第三品心。<a id="a-Bc"></a>应知。<a id="a-Bd"></a>数者。<a id="a-Be"></a>由五种事总摄一切流转事故。<a id="a-Bf"></a>何等五事。<a id="a-Bg"></a>一所受用事。<a id="a-Bh"></a>二能受用事。<a id="a-Bi"></a>三受用执取事。<a id="a-Bj"></a>四受用杂染事。<a id="a-Bk"></a>五彼所依遍行法事。<a id="a-Bl"></a>所受用者。<a id="a-Bm"></a>谓色蕴。<a id="a-Bn"></a>五种色根依执门故为所受用。<a id="a-Bo"></a>诸色境界所缘门故为所受用。<a id="a-Bp"></a>能受用者。<a id="a-Bq"></a>谓受蕴。<a id="a-Br"></a>受用执取者。<a id="a-Bs"></a>谓想蕴。<a id="a-Bt"></a>受用杂染者。<a id="a-Bu"></a>谓行蕴。<a id="a-Bv"></a>彼所依遍行法者。<a id="a-Bw"></a>谓识蕴。<a id="a-Bx"></a>由计此识是受用者乃至是所杂染者故。<a id="a-By"></a>即由是义次第得成。<a id="a-Bz"></a>复由余五因缘建立次第。<a id="a-C0"></a>一由生起故。<a id="a-C1"></a>二由对治故。<a id="a-C2"></a>三由流转故。<a id="a-C3"></a>四由识住故。<a id="a-C4"></a>五由显了故。</p>
  <p id="aC5">由生起故者。<a id="a-C6"></a>如经说。<a id="a-C7"></a>缘眼及色眼识得生。<a id="a-C8"></a>乃至缘意及法意识得生。<a id="a-C9"></a>此中初说色蕴次说识蕴。<a id="a-CA"></a>此二种蕴是诸心法之所依止。<a id="a-CB"></a>依此故起受等心法故。<a id="a-CC"></a>次经言。<a id="a-CD"></a>三事合故触。<a id="a-CE"></a>触为缘故受等法生。<a id="a-CF"></a>由此生起因缘说诸蕴次第。<a id="a-CG"></a>由对治故者。<a id="a-CH"></a>为对治四颠倒故。<a id="a-CI"></a>说四念住。<a id="a-CJ"></a>四颠倒者。<a id="a-CK"></a>一于不净计净颠倒。<a id="a-CL"></a>二于苦计乐颠倒。<a id="a-CM"></a>三于无常计常颠倒。<a id="a-CN"></a>四于无我计我颠倒。<a id="a-CO"></a>此中先说色蕴。<a id="a-CP"></a>次后受蕴。<a id="a-CQ"></a>次后识蕴。<a id="a-CR"></a>最后想行二蕴。<a id="a-CS"></a>如是由对治故说诸蕴次第。</p>
  <p id="aCT">由流转故者。<a id="a-CU"></a>诸根境界为所依故能起二蕴。<a id="a-CV"></a>谓领纳境界及彩画境界。<a id="a-CW"></a>由此因缘能起受用。<a id="a-CX"></a>现法境界诸恼乱法。<a id="a-CY"></a>及能造作善不善业。<a id="a-CZ"></a>由此因故能感后世生等苦恼。<a id="a-Ca"></a>识蕴一种是所恼乱故最后说。</p>
  <p id="aCb">由识住故者。<a id="a-Cc"></a>谓四识住由彼次第起能住识。<a id="a-Cd"></a>由显了故者。<a id="a-Ce"></a>谓见补特伽罗已。<a id="a-Cf"></a>先记识其色。<a id="a-Cg"></a>是故先说色蕴。<a id="a-Ch"></a>次由受蕴显彼贵贱苦乐。<a id="a-Ci"></a>次由想蕴显彼如是名如是姓如是种类等。<a id="a-Cj"></a>次由行蕴显彼如是愚痴如是聪慧。<a id="a-Ck"></a>后由识蕴显彼内我差别。<a id="a-Cl"></a>谓于前诸蕴中。<a id="a-Cm"></a>所记识者。<a id="a-Cn"></a>有苦乐者。<a id="a-Co"></a>所言说者。<a id="a-Cp"></a>愚痴聪慧者。<a id="a-Cq"></a>是名由显了故说诸蕴次第。</p>
  <p id="aCr">复由依止二种事故建立次第。<a id="a-Cs"></a>一资助我事。<a id="a-Ct"></a>二自内我事。<a id="a-Cu"></a>谓初依止身于诸境界。<a id="a-Cv"></a>次受苦乐。<a id="a-Cw"></a>次随说自他如是名如是姓如是种类等。<a id="a-Cx"></a>次依此二集起一切法非法行。<a id="a-Cy"></a>如是等名助我事。<a id="a-Cz"></a>最后一蕴是内我事。<a id="a-D0"></a>应知。</p>
  <p id="aD1">善巧者。<a id="a-D2"></a>成善巧品中当广说。</p>
  <p id="aD3">想差别者。<a id="a-D4"></a>谓有色无色。<a id="a-D5"></a>有见无见。<a id="a-D6"></a>有对无对。<a id="a-D7"></a>有漏无漏。<a id="a-D8"></a>有为无为如是等。<a id="a-D9"></a>问何义几种是有色。<a id="a-DA"></a>答即以有色自体义故。<a id="a-DB"></a>一蕴是有色。<a id="a-DC"></a>问何义几种是有见。<a id="a-DD"></a>答眼所行义故。<a id="a-DE"></a>一少分是有见。<a id="a-DF"></a>问何义几种是有对。<a id="a-DG"></a>答更相触对各据处所及粗义故。<a id="a-DH"></a>一少分是有对。<a id="a-DI"></a>言粗义者。<a id="a-DJ"></a>离三种细。<a id="a-DK"></a>何者为三。<a id="a-DL"></a>一损减细。<a id="a-DM"></a>二种类细。<a id="a-DN"></a>三心自在转细。<a id="a-DO"></a>问何义几种是有漏。<a id="a-DP"></a>答粗重随逐故与诸烦恼互依生义故。<a id="a-DQ"></a>一切少分是有漏。<a id="a-DR"></a>复有余有漏义。<a id="a-DS"></a>谓若处烦恼于中能起四种过。<a id="a-DT"></a>是处名有漏。<a id="a-DU"></a>何等为四。<a id="a-DV"></a>一不寂静过。<a id="a-DW"></a>二内外变异过。<a id="a-DX"></a>三发起恶行过。<a id="a-DY"></a>四因摄受过。<a id="a-DZ"></a>此中初过。<a id="a-Da"></a>谓诸缠现行所作。<a id="a-Db"></a>应知。<a id="a-Dc"></a>第二过。<a id="a-Dd"></a>谓烦恼所依缘事随顺烦恼所作。<a id="a-De"></a>应知。<a id="a-Df"></a>第三过。<a id="a-Dg"></a>谓由烦恼所作。<a id="a-Dh"></a>应知。<a id="a-Di"></a>第四过。<a id="a-Dj"></a>谓牵引后有。<a id="a-Dk"></a>应知问何义几种是有为。<a id="a-Dl"></a>答从因已生正生可生义故。<a id="a-Dm"></a>一切是有为。<a id="a-Dn"></a>问何义几种是有诤。<a id="a-Do"></a>答嗔多分自在转义故。<a id="a-Dp"></a>一切少分是有诤。<a id="a-Dq"></a>问何义几种是有味着。<a id="a-Dr"></a>答爱见多分自在转义故。<a id="a-Ds"></a>一切少分是有味着。<a id="a-Dt"></a>问何义几种是依耽嗜。<a id="a-Du"></a>答欲贪多分自在转义故。<a id="a-Dv"></a>一切少分是依耽嗜。<a id="a-Dw"></a>问何义几种是世间。<a id="a-Dx"></a>答言论所依义故。<a id="a-Dy"></a>一切少分是世间。<a id="a-Dz"></a>问何义几种是界摄。<a id="a-E0"></a>答三界中世间义故。<a id="a-E1"></a>一切少分是界摄。<a id="a-E2"></a>问何义几种是过去。<a id="a-E3"></a>答因果已受用尽义故。<a id="a-E4"></a>一切少分是过去。<a id="a-E5"></a>问何义几种是未来。<a id="a-E6"></a>答因果未受用尽义故。<a id="a-E7"></a>一切少分是未来。<a id="a-E8"></a>问何义几种是现在。<a id="a-E9"></a>答因已受用尽果未受用尽义故。<a id="a-EA"></a>一切少分是现在。<a id="a-EB"></a>问何义几种是内。<a id="a-EC"></a>答内六处及彼不相离义故。<a id="a-ED"></a>四全一少分是内。<a id="a-EE"></a>问何义几种是外。<a id="a-EF"></a>答翻内义故。<a id="a-EG"></a>一少分是外。<a id="a-EH"></a>问何义几种是粗。<a id="a-EI"></a>答不细滑聚集充满相义故。<a id="a-EJ"></a>一切少分是粗。<a id="a-EK"></a>问何义几种是细。<a id="a-EL"></a>答翻粗义故。<a id="a-EM"></a>一切少分是细。<a id="a-EN"></a>问何义几种是劣。<a id="a-EO"></a>答无常苦不净染污义故。<a id="a-EP"></a>一切少分是劣。<a id="a-EQ"></a>问何义几种是胜。<a id="a-ER"></a>答翻劣义故。<a id="a-ES"></a>一切少分是胜。<a id="a-ET"></a>问何义几种是远。<a id="a-EU"></a>答处所及过去未来时遥义故。<a id="a-EV"></a>一切少分是远。<a id="a-EW"></a>问何义几种是近。<a id="a-EX"></a>答翻远义故。<a id="a-EY"></a>一切少分是近。<a id="a-EZ"></a>问何义几种是欲界系。<a id="a-Ea"></a>答若生于此未得对治。<a id="a-Eb"></a>或得已出三时现行义故。<a id="a-Ec"></a>一切少分是欲界系。<a id="a-Ed"></a>问何义几种是色界系。<a id="a-Ee"></a>答已得色界对治。<a id="a-Ef"></a>若住彼定若生于彼。<a id="a-Eg"></a>未得上地对治。<a id="a-Eh"></a>或得已出三时现行义故。<a id="a-Ei"></a>一切少分是色界系。<a id="a-Ej"></a>问何义几种是无色系。<a id="a-Ek"></a>答已得无色对治。<a id="a-El"></a>若住彼定若生于彼。<a id="a-Em"></a>未得上地对治。<a id="a-En"></a>或得已出三时现行义故。<a id="a-Eo"></a>一切少分是无色系。<a id="a-Ep"></a>复有余义。<a id="a-Eq"></a>谓安俱定不相应共有法及彼果法所摄义故。<a id="a-Er"></a>是欲界系依色烦恼及翻前所摄义故。<a id="a-Es"></a>是色界系。<a id="a-Et"></a>已离色界所余烦恼。<a id="a-Eu"></a>及如前所摄义故。<a id="a-Ev"></a>是无色系。<a id="a-Ew"></a>应知。<a id="a-Ex"></a>问何义几种是善。<a id="a-Ey"></a>答感后乐果义。<a id="a-Ez"></a>烦恼苦断义。<a id="a-F0"></a>及彼对治义故。<a id="a-F1"></a>一切少分是善。<a id="a-F2"></a>问何义几种是不善。<a id="a-F3"></a>答感后苦果义。<a id="a-F4"></a>及起恶行义故。<a id="a-F5"></a>一切少分是不善。<a id="a-F6"></a>问何义几种是无记。<a id="a-F7"></a>答彼俱相违义故。<a id="a-F8"></a>一切少分是无记。<a id="a-F9"></a>复有余义。<a id="a-FA"></a>谓无过失义。<a id="a-FB"></a>对治过失义。<a id="a-FC"></a>随顺功德义故是善。<a id="a-FD"></a>与此相违义故是不善。<a id="a-FE"></a>彼俱相违义故是无记。<a id="a-FF"></a>问何义几种是学。<a id="a-FG"></a>答方便修学善义故。<a id="a-FH"></a>一切少分是学。<a id="a-FI"></a>问何义几种是无学。<a id="a-FJ"></a>答修学究竟善义故。<a id="a-FK"></a>一切少分是无学。<a id="a-FL"></a>问何义几种是非学非无学。<a id="a-FM"></a>答除前二种余善染污无记所摄义故。<a id="a-FN"></a>一切少分是非学非无学。<a id="a-FO"></a>问何义几种是见所断。<a id="a-FP"></a>答由现观智现观谛所断。<a id="a-FQ"></a>义故。<a id="a-FR"></a>一切少分是见所断。<a id="a-FS"></a>问何义几种是修所断。<a id="a-FT"></a>答由现观智现观谛后修道所断义故一切少分是修所断。<a id="a-FU"></a>问何义几种是无断。<a id="a-FV"></a>答究竟对治一切染污义及一切染污永断义故。<a id="a-FW"></a>一切少分是无断。<a id="a-FX"></a>问何义几种是无色乃至广说。<a id="a-FY"></a>答翻前所说色等义故。<a id="a-FZ"></a>是无色等义。<a id="a-Fa"></a>应知。</p>
 </body>
</html>