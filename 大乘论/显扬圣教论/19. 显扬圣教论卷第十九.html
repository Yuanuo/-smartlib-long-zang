<!doctype html>
<html id="z3IBVQ5xY" data-ver="949">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">显扬圣教论卷第十九</h1>
  <h2 id="a2">摄胜决择品第十一之三</h2>
  <p id="a3">论曰。<a id="a-4"></a>如是已说界事决择。<a id="a-5"></a>于杂染事胜决择中。<a id="a-6"></a>烦恼杂染胜决择。<a id="a-7"></a>今当先说。<a id="a-8"></a>颂曰。</p>
  <p id="a9">意相应四惑　　遍行而俱起</p>
  <p id="aA">无记最后灭　　随所生彼性</p>
  <p id="aB">论曰。<a id="a-C"></a>当知意相应烦恼遍行一切位与一切有漏善等心。<a id="a-D"></a>俱时现行不相违故。<a id="a-E"></a>又此烦恼皆是俱生。<a id="a-F"></a>非分别起。<a id="a-G"></a>是有覆无记性。<a id="a-H"></a>非不善性。<a id="a-I"></a>最后金刚喻定之所顿断。<a id="a-J"></a>又此烦恼有四种。<a id="a-K"></a>所谓无明萨迦耶见我慢我爱。<a id="a-L"></a>若生此界中补特伽罗当知。<a id="a-M"></a>此意相应烦恼。<a id="a-N"></a>即是此界体性所摄。<a id="a-O"></a>复次颂曰。</p>
  <p id="aP">一切生相续　　现起及与缘</p>
  <p id="aQ">随眠境粗重　　各差别二十</p>
  <p id="aR">论曰。<a id="a-S"></a>若生此界。<a id="a-T"></a>此地即此界地。<a id="a-U"></a>一切烦恼令生相续。<a id="a-V"></a>又此烦恼杂染。<a id="a-W"></a>若现行若缘若随眠若所缘境若粗重。<a id="a-X"></a>当知各有二十种相烦恼。<a id="a-Y"></a>现行有二十种者。<a id="a-Z"></a>一随所欲缠现行。<a id="a-a"></a>谓在家者。<a id="a-b"></a>二不随所欲缠现行。<a id="a-c"></a>谓出家者。<a id="a-d"></a>三无所了别。<a id="a-e"></a>谓处恶说法者。<a id="a-f"></a>四有所了别。<a id="a-g"></a>谓处善说法者。<a id="a-h"></a>五互增上。<a id="a-i"></a>谓贪等行者。<a id="a-j"></a>六皆平等。<a id="a-k"></a>谓等分行者。<a id="a-l"></a>七微薄。<a id="a-m"></a>谓薄尘行者。<a id="a-n"></a>八外门缠现行。<a id="a-o"></a>谓未离欲者。<a id="a-p"></a>九内门缠现行。<a id="a-q"></a>谓由世间道离欲者。<a id="a-r"></a>十增上缠现行。<a id="a-s"></a>谓诸异生。<a id="a-t"></a>十一失念缠现行。<a id="a-u"></a>谓诸有学。<a id="a-v"></a>十二分别缠现行。<a id="a-w"></a>谓坚执著者。<a id="a-x"></a>十三俱生缠现行。<a id="a-y"></a>谓不坚执著者。<a id="a-z"></a>十四观察现行。<a id="a-10"></a>谓喜观察者。<a id="a-11"></a>十五不自在现行。<a id="a-12"></a>谓睡眠者。<a id="a-13"></a>十六自在现行。<a id="a-14"></a>谓觉悟者。<a id="a-15"></a>十七不可救现行。<a id="a-16"></a>谓无涅槃法者。<a id="a-17"></a>十八可救现行。<a id="a-18"></a>谓有涅槃法者。<a id="a-19"></a>十九取相现行。<a id="a-1A"></a>谓寻思彼随法而取相貌者。<a id="a-1B"></a>二十不取相貌现行。<a id="a-1C"></a>谓不寻思彼随法不取相貌者。<a id="a-1D"></a>烦恼缘有二十种者。<a id="a-1E"></a>一乐。<a id="a-1F"></a>二苦。<a id="a-1G"></a>三不苦不乐。<a id="a-1H"></a>四欲。<a id="a-1I"></a>五寻。<a id="a-1J"></a>六触。<a id="a-1K"></a>七先所串习。<a id="a-1L"></a>八随眠。<a id="a-1M"></a>九不亲近善友。<a id="a-1N"></a>十不听闻正法。<a id="a-1O"></a>十一不如理作意。<a id="a-1P"></a>十二不信。<a id="a-1Q"></a>十三懈怠。<a id="a-1R"></a>十四失念。<a id="a-1S"></a>十五散乱。<a id="a-1T"></a>十六不正知。<a id="a-1U"></a>十七放逸烦恼。<a id="a-1V"></a>十八异生性。<a id="a-1W"></a>十九由离欲。<a id="a-1X"></a>二十由受生。</p>
  <p id="a1Y">烦恼随眠。<a id="a-1Z"></a>有二十种者。<a id="a-1a"></a>一不定地随眠。<a id="a-1b"></a>二定地随眠。<a id="a-1c"></a>三随自境随眠。<a id="a-1d"></a>四随他境随眠。<a id="a-1e"></a>五被损随眠。<a id="a-1f"></a>六未被损随眠。<a id="a-1g"></a>七随顺随眠。<a id="a-1h"></a>八不随顺随眠。<a id="a-1i"></a>九具满随眠。<a id="a-1j"></a>十缺减随眠。<a id="a-1k"></a>十一可害随眠。<a id="a-1l"></a>十二不可害随眠。<a id="a-1m"></a>十三增上随眠。<a id="a-1n"></a>十四平等随眠。<a id="a-1o"></a>十五微薄随眠。<a id="a-1p"></a>十六有觉随眠。<a id="a-1q"></a>十七无觉随眠。<a id="a-1r"></a>十八生多苦随眠。<a id="a-1s"></a>十九生少苦随眠。<a id="a-1t"></a>二十不生苦随眠。</p>
  <p id="a1u">烦恼所缘境有二十种者。<a id="a-1v"></a>一缘有事境。<a id="a-1w"></a>二缘无事境。<a id="a-1x"></a>三缘自相境。<a id="a-1y"></a>四缘共相境。<a id="a-1z"></a>五缘现见境。<a id="a-20"></a>六缘不现见境。<a id="a-21"></a>七缘外门境八缘内门境。<a id="a-22"></a>九缘自类烦恼境。<a id="a-23"></a>十缘他类烦恼境。<a id="a-24"></a>十一缘自境。<a id="a-25"></a>十二缘他境。<a id="a-26"></a>十三缘无境。<a id="a-27"></a>十四缘有漏境。<a id="a-28"></a>十五缘无漏境。<a id="a-29"></a>十六缘有为境。<a id="a-2A"></a>十七缘无为境。<a id="a-2B"></a>十八缘自心分别境。<a id="a-2C"></a>十九缘忆念分别境。<a id="a-2D"></a>二十缘事相境。<a id="a-2E"></a>粗重有二十种者。<a id="a-2F"></a>一性执粗重。<a id="a-2G"></a>二性烦恼粗重。<a id="a-2H"></a>三性业粗重。<a id="a-2I"></a>四烦恼障粗重。<a id="a-2J"></a>五所知障粗重。<a id="a-2K"></a>六定障粗重。<a id="a-2L"></a>七业障粗重。<a id="a-2M"></a>八报障粗重。<a id="a-2N"></a>九盖障粗重。<a id="a-2O"></a>十不正寻思粗重。<a id="a-2P"></a>十一愁恼粗重。<a id="a-2Q"></a>十二怖畏粗重。<a id="a-2R"></a>十三劳倦粗重。<a id="a-2S"></a>十四食粗重。<a id="a-2T"></a>十五眠梦粗重。<a id="a-2U"></a>十六淫欲粗重。<a id="a-2V"></a>十七大种乖违粗重。<a id="a-2W"></a>十八时分变异粗重。<a id="a-2X"></a>十九死粗重。<a id="a-2Y"></a>二十遍行粗重。<a id="a-2Z"></a>又若略说了知烦恼由五种相。<a id="a-2a"></a>谓自体相。<a id="a-2b"></a>因相。<a id="a-2c"></a>品类相。<a id="a-2d"></a>于境心乱相。<a id="a-2e"></a>及果相。<a id="a-2f"></a>复次齐何当说烦恼随眠及不善。<a id="a-2g"></a>颂曰。</p>
  <p id="a2h">随顺自生故　　种子故事故</p>
  <p id="a2i">生四过失故　　不净三因故</p>
  <p id="a2j">论曰。<a id="a-2k"></a>由四种因故说名随眠。<a id="a-2l"></a>一随顺自生故。<a id="a-2m"></a>谓若烦恼事随顺。<a id="a-2n"></a>此烦恼二种子随缚故。<a id="a-2o"></a>三彼增上事故。<a id="a-2p"></a>四生四过失故。<a id="a-2q"></a>四过失者。<a id="a-2r"></a>一不寂静过失。<a id="a-2s"></a>二差别过失。<a id="a-2t"></a>三发行过失。<a id="a-2u"></a>四摄因过失。<a id="a-2v"></a>此中前一由二所显。<a id="a-2w"></a>三种由四所显。<a id="a-2x"></a>问齐何当知不善烦恼相。<a id="a-2y"></a>答由三因故。<a id="a-2z"></a>谓猛盛故。<a id="a-30"></a>恼乱有情故。<a id="a-31"></a>能障碍善故。<a id="a-32"></a>复次业杂染胜决择今当说。<a id="a-33"></a>颂曰。</p>
  <p id="a34">业思及思已　　差别有十三</p>
  <p id="a35">彼果六三位　　业决定五种</p>
  <p id="a36">论曰。<a id="a-37"></a>若略说业有二种。<a id="a-38"></a>谓思及思已。<a id="a-39"></a>此业差别复有十三种。<a id="a-3A"></a>一身业。<a id="a-3B"></a>二语业。<a id="a-3C"></a>三意业。<a id="a-3D"></a>四律仪所摄业。<a id="a-3E"></a>五不律仪所摄业。<a id="a-3F"></a>六俱非所摄业。<a id="a-3G"></a>七福业。<a id="a-3H"></a>八非福业。<a id="a-3I"></a>九不动业。<a id="a-3J"></a>十黑黑异熟业。<a id="a-3K"></a>十一白白异熟业。<a id="a-3L"></a>十二黑白黑白异熟业。<a id="a-3M"></a>十三非黑白无异熟业。<a id="a-3N"></a>能尽诸业。<a id="a-3O"></a>如是等业当知有六种果三种位。<a id="a-3P"></a>六种果者。<a id="a-3Q"></a>谓可爱果。<a id="a-3R"></a>不可爱果。<a id="a-3S"></a>清净果。<a id="a-3T"></a>异熟果。<a id="a-3U"></a>等流果。<a id="a-3V"></a>增上果。<a id="a-3W"></a>三位者。<a id="a-3X"></a>谓作用位。<a id="a-3Y"></a>习气位。<a id="a-3Z"></a>与果位。<a id="a-3a"></a>又如是业有五种决定。<a id="a-3b"></a>一现法受决定。<a id="a-3c"></a>二生受决定。<a id="a-3d"></a>三后差别受决定。<a id="a-3e"></a>四受报决定。<a id="a-3f"></a>五作业决定。<a id="a-3g"></a>复次颂曰。</p>
  <p id="a3h">自业等四种　　此先熟亦四</p>
  <p id="a3i">复九种当知　　即二种差别</p>
  <p id="a3j">论曰。<a id="a-3k"></a>如薄伽梵说。<a id="a-3l"></a>摩纳婆当知。<a id="a-3m"></a>一切有情自业所作业为诤本。<a id="a-3n"></a>从业所生业为依趣。<a id="a-3o"></a>如是此业自所作业。<a id="a-3p"></a>四种应知。<a id="a-3q"></a>于自相续能与果故。<a id="a-3r"></a>能治所治现在前故。<a id="a-3s"></a>从过去世生现世故。<a id="a-3t"></a>为未来有故。<a id="a-3u"></a>为业尽故名业依趣。<a id="a-3v"></a>又此业报当知四种先后报熟。<a id="a-3w"></a>所谓最先重业报熟。<a id="a-3x"></a>次最近者。<a id="a-3y"></a>次串习者。<a id="a-3z"></a>后先作者。<a id="a-40"></a>又不可断业当知异熟决定若不定报业。<a id="a-41"></a>于离欲断不能为碍。<a id="a-42"></a>又诸外道起如是见说如是论。<a id="a-43"></a>随诸众生造作诸业。<a id="a-44"></a>或乐俱行或苦俱行。<a id="a-45"></a>所受异熟亦复如是。<a id="a-46"></a>彼诸外道皆是妄执。<a id="a-47"></a>何以故。<a id="a-48"></a>具二受故。<a id="a-49"></a>谓诸善业亦受苦报亦受乐报。<a id="a-4A"></a>不善之业亦复如是。<a id="a-4B"></a>又当知业依二根故成善不善性。<a id="a-4C"></a>谓依善根故起诸善业。<a id="a-4D"></a>依不善根故起不善业。<a id="a-4E"></a>又善不善业差别之相。<a id="a-4F"></a>当知由九种因。<a id="a-4G"></a>一由因及田故。<a id="a-4H"></a>谓由善不善根及尊重等田有差别。<a id="a-4I"></a>二由事故。<a id="a-4J"></a>谓由圆满不圆满事。<a id="a-4K"></a>三由方便故。<a id="a-4L"></a>谓由无间殷重方便。<a id="a-4M"></a>四由依止故。<a id="a-4N"></a>谓由依止或净不净。<a id="a-4O"></a>五由作意故。<a id="a-4P"></a>谓由猛利净信及增上缠。<a id="a-4Q"></a>六由欲解故。<a id="a-4R"></a>谓由回向愿求胜劣果报。<a id="a-4S"></a>七由助伴故。<a id="a-4T"></a>谓由所余善不善法之所摄受。<a id="a-4U"></a>八由多修习故。<a id="a-4V"></a>谓自修行亦教他作赞叹随喜。<a id="a-4W"></a>见同法者心生喜悦。<a id="a-4X"></a>九由多人故。<a id="a-4Y"></a>谓与多人共行此业。<a id="a-4Z"></a>复次生杂染胜决择今当说。<a id="a-4a"></a>颂曰。</p>
  <p id="a4b">命终定不定　　中夭由六因</p>
  <p id="a4c">明了位三心　　中有或有无</p>
  <p id="a4d">论曰。<a id="a-4e"></a>有二种命终。<a id="a-4f"></a>一决定。<a id="a-4g"></a>谓北胜上洲。<a id="a-4h"></a>二不决定。<a id="a-4i"></a>谓余处。<a id="a-4j"></a>又复中夭由六种因。<a id="a-4k"></a>一不避不平等故。<a id="a-4l"></a>二念忘失故。<a id="a-4m"></a>三意嗔忿故。<a id="a-4n"></a>四寿尽故。<a id="a-4o"></a>五业尽故。<a id="a-4p"></a>六福尽故。<a id="a-4q"></a>又命终时有三种心。<a id="a-4r"></a>谓善心。<a id="a-4s"></a>不善心。<a id="a-4t"></a>无记心。<a id="a-4u"></a>此在分明心位。<a id="a-4v"></a>若至不分明位。<a id="a-4w"></a>定唯无记。<a id="a-4x"></a>又命终后。<a id="a-4y"></a>或有中有。<a id="a-4z"></a>谓将生有色界者。<a id="a-50"></a>或无中有。<a id="a-51"></a>谓将生无色界者。<a id="a-52"></a>复次颂曰。</p>
  <p id="a53">依余有所缘　　染污心生起</p>
  <p id="a54">于四种生中　　及三界五趣</p>
  <p id="a55">论曰。<a id="a-56"></a>依止余中有缘生处为境。<a id="a-57"></a>染污心生起令生有相续。<a id="a-58"></a>又于四种生中受诸生死。<a id="a-59"></a>谓卵生胎生湿生化生。<a id="a-5A"></a>又于欲色无色三界中及于地狱等五趣中受诸生死。<a id="a-5B"></a>如是若死若生若处所已显生杂染胜决择。<a id="a-5C"></a>谛事决择今当说。<a id="a-5D"></a>颂曰。</p>
  <p id="a5E">当知世俗谛　　意解义及说</p>
  <p id="a5F">净所缘彼性　　方便名胜义</p>
  <p id="a5G">论曰。<a id="a-5H"></a>一切言说及因彼意解所得义。<a id="a-5I"></a>皆名世俗谛。<a id="a-5J"></a>若清净所缘。<a id="a-5K"></a>若清净性。<a id="a-5L"></a>若彼方便。<a id="a-5M"></a>皆名胜义谛。<a id="a-5N"></a>清净所缘者。<a id="a-5O"></a>谓四圣谛及真如。<a id="a-5P"></a>清净性者。<a id="a-5Q"></a>谓灭谛清净。<a id="a-5R"></a>方便者。<a id="a-5S"></a>谓道谛。<a id="a-5T"></a>复次颂曰。</p>
  <p id="a5U">当知是四种　　染净之所摄</p>
  <p id="a5V">未见未经受　　如病病灭因</p>
  <p id="a5W">论曰。<a id="a-5X"></a>当知四谛染污清净二法所摄。<a id="a-5Y"></a>染污二种。<a id="a-5Z"></a>若果若因清净亦尔。<a id="a-5a"></a>如是四谛从无始来一切有情。<a id="a-5b"></a>未如实见灭道二谛。<a id="a-5c"></a>亦未经受。<a id="a-5d"></a>又如病病灭及彼二因建立四谛。<a id="a-5e"></a>苦谛如病。<a id="a-5f"></a>集谛如病因。<a id="a-5g"></a>灭谛如病灭。<a id="a-5h"></a>道谛如病灭因。<a id="a-5i"></a>复次颂曰。</p>
  <p id="a5j">当知是四谛　　各四相四行</p>
  <p id="a5k">遍知等四种　　因果性差别</p>
  <p id="a5l">论曰。<a id="a-5m"></a>当知四圣谛一一有四种相。<a id="a-5n"></a>苦谛有四相者。<a id="a-5o"></a>一起苦。<a id="a-5p"></a>二内缘苦。<a id="a-5q"></a>三外缘苦。<a id="a-5r"></a>四粗重苦。<a id="a-5s"></a>初谓生苦。<a id="a-5t"></a>第二谓老病死苦。<a id="a-5u"></a>第三谓怨憎会苦爱别离苦所欲匮苦。<a id="a-5v"></a>第四谓五取蕴苦。<a id="a-5w"></a>集谛有四相者。<a id="a-5x"></a>一总爱。<a id="a-5y"></a>二后有爱。<a id="a-5z"></a>三喜贪俱行爱。<a id="a-60"></a>四彼彼处喜爱。<a id="a-61"></a>灭谛有四相者。<a id="a-62"></a>一爱尽。<a id="a-63"></a>二离欲。<a id="a-64"></a>三灭。<a id="a-65"></a>四涅槃。<a id="a-66"></a>道谛有四相者。<a id="a-67"></a>谓苦迟通等四种行迹前已说。<a id="a-68"></a>又一一谛各有四行当知。<a id="a-69"></a>如成现观品已说。<a id="a-6A"></a>又于诸谛有遍知永断作证修道因果体性应知。<a id="a-6B"></a>前三是果。<a id="a-6C"></a>修道是因。<a id="a-6D"></a>谓遍知苦因。<a id="a-6E"></a>永断集因。<a id="a-6F"></a>及证灭因。</p>
  <p id="a6G">云何世俗等说名为谛。<a id="a-6H"></a>颂曰。</p>
  <p id="a6I">彼觉无乖诤　　法尔证亦然</p>
  <p id="a6J">谛三种唯善　　复二种应知</p>
  <p id="a6K">论曰。<a id="a-6L"></a>彼觉无乖诤法尔者。<a id="a-6M"></a>谓世间愚夫等。<a id="a-6N"></a>由法尔故。<a id="a-6O"></a>于彼诸法觉无乖诤名世俗谛法尔。<a id="a-6P"></a>证亦然者。<a id="a-6Q"></a>谓诸已见谛者。<a id="a-6R"></a>如其法性证无乖诤。<a id="a-6S"></a>名胜义谛由此道理。<a id="a-6T"></a>薄伽梵说。<a id="a-6U"></a>一切圣者。<a id="a-6V"></a>以此为谛故名圣谛。<a id="a-6W"></a>又苦等四谛当知。<a id="a-6X"></a>初二通善不善无记三性。<a id="a-6Y"></a>余唯是善。<a id="a-6Z"></a>又善有二种谓世间出世间。<a id="a-6a"></a>此复二种谓断及道所摄。<a id="a-6b"></a>如是已说谛事决择。<a id="a-6c"></a>依止决择今当说。<a id="a-6d"></a>颂曰。</p>
  <p id="a6e">当知七依止　　三种所依性</p>
  <p id="a6f">彼善巧二种　　四句等广说</p>
  <p id="a6g">论曰。<a id="a-6h"></a>当知由三种所依性故。<a id="a-6i"></a>薄伽梵说七种依止。<a id="a-6j"></a>何等名为三种所依。<a id="a-6k"></a>一漏尽所依。<a id="a-6l"></a>二功德发起所依。<a id="a-6m"></a>三现法乐住所依。<a id="a-6n"></a>又此依止有二种善巧应知。<a id="a-6o"></a>一三摩地善巧。<a id="a-6p"></a>二三摩钵底善巧。<a id="a-6q"></a>此有四句等广分别。<a id="a-6r"></a>如薄伽梵说嗢柁南伽他曰。</p>
  <p id="a6s">或有静虑者　　三摩地善巧</p>
  <p id="a6t">或三摩钵底　　或俱不俱等</p>
  <p id="a6u">云何三摩地善巧非三摩钵底善巧。<a id="a-6v"></a>谓于空等三三摩地善巧故。<a id="a-6w"></a>非于胜处遍处灭尽定等善巧故。<a id="a-6x"></a>云何三摩钵底善巧非三摩地善巧。<a id="a-6y"></a>谓于胜处遍处无想定等。<a id="a-6z"></a>若入若出三摩钵底善巧故。<a id="a-70"></a>非于三三摩地善巧故。<a id="a-71"></a>云何俱善巧。<a id="a-72"></a>谓于所说三摩地三摩钵底差别俱善巧故。<a id="a-73"></a>云何俱非善巧。<a id="a-74"></a>谓于所说三摩地三摩钵底差别俱不善巧故。<a id="a-75"></a>复次三摩地善巧非三摩钵底善巧者。<a id="a-76"></a>谓善了知所入三摩地名句文差别。<a id="a-77"></a>故不善了知能入三摩地诸行状相故。<a id="a-78"></a>三摩钵底善巧非三摩地善巧者。<a id="a-79"></a>谓如有一能善了知所入三摩地诸行状相。<a id="a-7A"></a>而入彼定不善了知此三摩地名句文差别。<a id="a-7B"></a>谓我今入如此如此名三摩地。<a id="a-7C"></a>又有菩萨能入若百三摩地。<a id="a-7D"></a>若千三摩地等。<a id="a-7E"></a>然彼不能了知彼定名句文身差别。<a id="a-7F"></a>谓我今入如此如此名三摩地。<a id="a-7G"></a>乃至未从诸佛及得第一究竟菩萨摩诃萨所闻。<a id="a-7H"></a>或自未得第一究竟。</p>
  <p id="a7I">问云何住定。<a id="a-7J"></a>答谓如有一于能入定诸行状相善能了取善了取故。<a id="a-7K"></a>随其所欲住所入定。<a id="a-7L"></a>又于所入诸三摩地无有退失。<a id="a-7M"></a>如是有二种住。<a id="a-7N"></a>一安住于定故名为住。<a id="a-7O"></a>二能不退失故名为住。<a id="a-7P"></a>问云何起定。<a id="a-7Q"></a>答谓如有一于能入定诸行状相不复思惟。<a id="a-7R"></a>但以不定地分别相所摄定地同分作意思惟诸法故。<a id="a-7S"></a>从此三摩地起。<a id="a-7T"></a>或因随所作故起。<a id="a-7U"></a>或因决定所作故起。<a id="a-7V"></a>或因期愿所作故起。<a id="a-7W"></a>随所作者。<a id="a-7X"></a>谓衣钵众具业。<a id="a-7Y"></a>决定所作者。<a id="a-7Z"></a>谓大小便利供事师长乞食等行。<a id="a-7a"></a>期愿所作者。<a id="a-7b"></a>谓如有一期许为他随有所作。<a id="a-7c"></a>或为更入余定故从定起。<a id="a-7d"></a>问云何为行。<a id="a-7e"></a>答行所缘境而入于定故名为行。<a id="a-7f"></a>谓依三摩地所起粗静病痈箭无常等行。<a id="a-7g"></a>问云何名状。<a id="a-7h"></a>答若有将入定者。<a id="a-7i"></a>尔时必有定相生起。<a id="a-7j"></a>由此相故行者自知。<a id="a-7k"></a>我当不久将入如是如是相定。<a id="a-7l"></a>或复已入。<a id="a-7m"></a>又教授师亦知。<a id="a-7n"></a>此行者有如是如是相起。<a id="a-7o"></a>不久当入如是如是定。</p>
  <p id="a7p">问云何名相。<a id="a-7q"></a>答相有二种一者境相。<a id="a-7r"></a>二者因相。<a id="a-7s"></a>境相者。<a id="a-7t"></a>谓分别相由缘此故而入于定。<a id="a-7u"></a>因相者。<a id="a-7v"></a>谓能入定所有资粮。<a id="a-7w"></a>如随顺言教定具积集修俱乐欲厌离之心。<a id="a-7x"></a>极善了知乱不乱相。<a id="a-7y"></a>及不为他之所触恼。<a id="a-7z"></a>或人非人或声所作或用所作。</p>
  <p id="a80">问云何名调顺。<a id="a-81"></a>答若三摩地为诸行相之所拘执。<a id="a-82"></a>犹如持水法尔被执。<a id="a-83"></a>不静不妙非安隐道。<a id="a-84"></a>不能证得心定一趣。<a id="a-85"></a>当知尔时此三摩地不名调顺。<a id="a-86"></a>不随意住与此相违名为调顺。</p>
  <p id="a87">闻云何名所行。<a id="a-88"></a>答谓三摩地境界若过此境定不能知。<a id="a-89"></a>如入初静虑不能知见第二静虑等事。<a id="a-8A"></a>如是根度及补特伽罗度亦不知见。</p>
  <p id="a8B">问云何引发。<a id="a-8C"></a>答谓能略摄广文句义。<a id="a-8D"></a>及能发起诸胜功德。</p>
  <p id="a8E">问何等三摩地名为可爱。<a id="a-8F"></a>答谓具惭愧爱敬净信如理作意忆念正知守护诸根持戒无悔等。<a id="a-8G"></a>乃至乐为最后如其所乐入三摩地。<a id="a-8H"></a>当知翻此名非可爱。</p>
  <p id="a8I">问云何可爱不可爱谓惭愧等少分成就少分不成就。<a id="a-8J"></a>谓具惭愧非爱敬相应等。<a id="a-8K"></a>乃至广说。</p>
  <p id="a8L">问云何为增。<a id="a-8M"></a>答谓三摩地已得增长。<a id="a-8N"></a>问云何为减。<a id="a-8O"></a>答谓三摩地得已退失。<a id="a-8P"></a>问云何方便。<a id="a-8Q"></a>答谓趣二之道。</p>
  <p id="a8R">问云何奢摩他。<a id="a-8S"></a>答谓无分别影像作意相。</p>
  <p id="a8T">问云何执受。<a id="a-8U"></a>答谓由随一若清净相或光明相起执取相。</p>
  <p id="a8V">问云何弃舍。<a id="a-8W"></a>答谓于善品已得平等增上舍相。<a id="a-8X"></a>复次依诸静虑胜决择今当说。<a id="a-8Y"></a>颂曰。</p>
  <p id="a8Z">静虑数障分　　及彼广建立</p>
  <p id="a8a">远离于苦动　　后后分胜异</p>
  <p id="a8b">论曰。<a id="a-8c"></a>如上所说四种静虑。<a id="a-8d"></a>云何唯四不多不少。<a id="a-8e"></a>由出苦乐事究竟故。<a id="a-8f"></a>所以者何。<a id="a-8g"></a>渐次乃至第四静虑忧苦喜乐得超度故。</p>
  <p id="a8h">问初静虑所治障云何。<a id="a-8i"></a>答有五种应知。<a id="a-8j"></a>一贪恚害寻。<a id="a-8k"></a>二苦。<a id="a-8l"></a>三忧。<a id="a-8m"></a>四犯戒。<a id="a-8n"></a>五散乱。</p>
  <p id="a8o">问第二静虑所治障云何。<a id="a-8p"></a>答亦有五种应知。<a id="a-8q"></a>一初静虑贪。<a id="a-8r"></a>二寻伺。<a id="a-8s"></a>三苦。<a id="a-8t"></a>四掉。<a id="a-8u"></a>五定下劣性。</p>
  <p id="a8v">问第三静虑所治障云何。<a id="a-8w"></a>答有四种应知。<a id="a-8x"></a>一第二静虑贪。<a id="a-8y"></a>二喜。<a id="a-8z"></a>三踊跃。<a id="a-90"></a>四定下劣性。</p>
  <p id="a91">问第四静虑所治障云何。<a id="a-92"></a>答亦有五种应知。<a id="a-93"></a>一入出息。<a id="a-94"></a>二第三静虑贪。<a id="a-95"></a>三乐。<a id="a-96"></a>四乐作意。<a id="a-97"></a>五定下劣性。</p>
  <p id="a98">问于诸静虑有几支耶。<a id="a-99"></a>答初有五支。<a id="a-9A"></a>何等为五。<a id="a-9B"></a>谓寻伺喜乐心一境性。<a id="a-9C"></a>第二静虑有四支。<a id="a-9D"></a>谓内等净喜乐心一境性。<a id="a-9E"></a>问内等净以何法为体。<a id="a-9F"></a>答以念正知及舍为体。<a id="a-9G"></a>第三静虑有五支。<a id="a-9H"></a>谓念正知舍乐心一境性。<a id="a-9I"></a>第四静虑有四支。<a id="a-9J"></a>谓舍清净念清净不苦不乐心一境性。<a id="a-9K"></a>问念正知舍一切处有何故于初静虑等不说耶。<a id="a-9L"></a>答初静虑中由寻伺门所引发故。<a id="a-9M"></a>虽有不说。<a id="a-9N"></a>第二静虑中有踊跃自体之所作业。<a id="a-9O"></a>及心所有少分烦恼所缠覆故。<a id="a-9P"></a>总以内等净名显之。<a id="a-9Q"></a>第三静虑中彼心所有少分烦恼皆远离故显彼自相。<a id="a-9R"></a>故经中说远离喜贪。<a id="a-9S"></a>初静虑中虽离欲贪未离喜贪。<a id="a-9T"></a>第二静虑中虽离寻伺贪未离喜贪。<a id="a-9U"></a>第四静虑中即此舍念极善清净显了。<a id="a-9V"></a>是故于诸静虑中如其所应彼差别应知。</p>
  <p id="a9W">问何故于四静虑建立四支五支耶答住所依故。<a id="a-9X"></a>住顺益故。<a id="a-9Y"></a>住自体故。<a id="a-9Z"></a>复次思惟境界故。<a id="a-9a"></a>受用境界故。<a id="a-9b"></a>于境不散故。<a id="a-9c"></a>复次顺益所依故。<a id="a-9d"></a>增上心所依故。<a id="a-9e"></a>增上慧所依故复次为对治三种恼乱住障故三种恼乱住者。<a id="a-9f"></a>谓染污住苦住迷乱住。<a id="a-9g"></a>复次如受用五欲者有三种正所作事显彼受用诸欲。<a id="a-9h"></a>一以正方便求所受用。<a id="a-9i"></a>二求得已正受用。<a id="a-9j"></a>三自在随转。<a id="a-9k"></a>如是修静虑者。<a id="a-9l"></a>依三种正所作事。<a id="a-9m"></a>如其所应建立支分应知。<a id="a-9n"></a>复次为对治自苦行故。<a id="a-9o"></a>修静虑者建立支分应知。<a id="a-9p"></a>此复三种对治。<a id="a-9q"></a>一离欲对治。<a id="a-9r"></a>二止息身心逼恼对治。<a id="a-9s"></a>三外心散乱寂静对治。<a id="a-9t"></a>问何故初静虑中说离欲已复说远离恶不善法。<a id="a-9u"></a>答为显诸欲自相及显过患相故。<a id="a-9v"></a>过患相者。<a id="a-9w"></a>谓彼诸欲起恶行已堕极下处。<a id="a-9x"></a>故名为恶。<a id="a-9y"></a>违善法生故名不善复次为显能断烦恼杂染故。<a id="a-9z"></a>及显能断先所积集业杂染故。<a id="a-A0"></a>复次为显断在家者受用事门所生欲故。<a id="a-A1"></a>及显断出家者于寻伺门所生法故。<a id="a-A2"></a>复次为显断欲寻故。<a id="a-A3"></a>及显断恚寻害寻故。<a id="a-A4"></a>复次为显同彼外仙所得相故。<a id="a-A5"></a>及显断彼退已起恶咒故。</p>
  <p id="aA6">问何故苦根初静虑中说未断耶。<a id="a-A7"></a>答彼品粗重未远离故。<a id="a-A8"></a>若初静虑已断苦根粗重品者。<a id="a-A9"></a>与住第二静虑时应无差别。<a id="a-AA"></a>是故当知初静虑中未断粗重苦品。<a id="a-AB"></a>问寻伺等法于初静虑等中能为顺益。<a id="a-AC"></a>摄受自地令得清净。<a id="a-AD"></a>何故如来说彼名动。<a id="a-AE"></a>答望他地故说名为动。<a id="a-AF"></a>非望自地。</p>
  <p id="aAG">问何故从欲界及于初静虑等中建立后后支耶。<a id="a-AH"></a>答略有三因谓能治所治故。<a id="a-AI"></a>证利益故。<a id="a-AJ"></a>证自体故。<a id="a-AK"></a>如是三因于四静虑中五支所摄。<a id="a-AL"></a>如其所应当知。<a id="a-AM"></a>问第二静虑望初静虑有何胜异。<a id="a-AN"></a>答三摩地圆满胜异。<a id="a-AO"></a>问第三静虑望第二静虑有何胜异。<a id="a-AP"></a>答顺益圆满胜异。<a id="a-AQ"></a>问第四静虑望第三静虑有何胜异。<a id="a-AR"></a>答清净圆满胜异。<a id="a-AS"></a>复次颂曰。</p>
  <p id="aAT">近分喜有动　　唯初能尽漏</p>
  <p id="aAU">亦二种缘声　　八等至舍八</p>
  <p id="aAV">论曰。<a id="a-AW"></a>初静虑近分喜有动。<a id="a-AX"></a>非如根本静虑喜。<a id="a-AY"></a>又初近分未至所摄定能尽诸漏非余。<a id="a-AZ"></a>又初近分有二种。<a id="a-Aa"></a>谓世间出世间。<a id="a-Ab"></a>余近分唯世间。<a id="a-Ac"></a>由已得初根本无漏静虑故。<a id="a-Ad"></a>非于上地诸近分定无漏现前。<a id="a-Ae"></a>又处定中取外声时。<a id="a-Af"></a>当知由二种取。<a id="a-Ag"></a>一由了别定所缘境及种种所缘境意识故。<a id="a-Ah"></a>二由此俱生耳识故。<a id="a-Ai"></a>八等至舍八者。<a id="a-Aj"></a>谓八种三摩钵底能舍八事舍。<a id="a-Ak"></a>何等八。<a id="a-Al"></a>谓舍语寻喜乐故。<a id="a-Am"></a>证四静虑三摩钵底。<a id="a-An"></a>舍色空识无所有处想故。<a id="a-Ao"></a>证四无色三摩钵底。<a id="a-Ap"></a>复次颂曰。</p>
  <p id="aAq">现法安乐住　　能入于现观</p>
  <p id="aAr">赞说想解脱　　四种因当知</p>
  <p id="aAs">论曰。<a id="a-At"></a>唯诸静虑是现法安乐住性。<a id="a-Au"></a>具有身心二种安故。<a id="a-Av"></a>非无色定无身安故。<a id="a-Aw"></a>又依静虑能入现观。<a id="a-Ax"></a>非无色定。<a id="a-Ay"></a>以诸静虑毗钵舍那极猛利故。<a id="a-Az"></a>又修静虑及诸定者。<a id="a-B0"></a>于无色解脱数入数出赞说彼相。<a id="a-B1"></a>极寂静故。<a id="a-B2"></a>又诸外道于无色定起解脱想故数数赞说。<a id="a-B3"></a>又依有想三摩地解脱能尽诸漏。<a id="a-B4"></a>乃至无所有处三摩地极猛利故。<a id="a-B5"></a>是故薄伽梵说。<a id="a-B6"></a>唯依有想三摩钵底领解通达。<a id="a-B7"></a>非于余地。<a id="a-B8"></a>四种因者。<a id="a-B9"></a>谓诸三摩钵底能为现法安乐住等四种依因。<a id="a-BA"></a>如其次第应知。<a id="a-BB"></a>复次颂曰。</p>
  <p id="aBC">爱味等当知　　十种六三种</p>
  <p id="aBD">退相续障治　　各多种差别</p>
  <p id="aBE">论曰。<a id="a-BF"></a>爱味相应清净无漏三种静虑。<a id="a-BG"></a>如其次第有十种六种三种应知。<a id="a-BH"></a>云何十种。<a id="a-BI"></a>谓如摄事品已说。<a id="a-BJ"></a>云何六种。<a id="a-BK"></a>谓六种清净。<a id="a-BL"></a>一引发清净。<a id="a-BM"></a>二上练清净。<a id="a-BN"></a>三后得清净。<a id="a-BO"></a>四垢染清净。<a id="a-BP"></a>五摄清净。<a id="a-BQ"></a>六堪任清净。<a id="a-BR"></a>云何三种。<a id="a-BS"></a>谓出世间无漏。<a id="a-BT"></a>离系无漏。<a id="a-BU"></a>后得无漏。</p>
  <p id="aBV">又从离欲退彼相续彼障治应知。<a id="a-BW"></a>各有多种。<a id="a-BX"></a>谓或由依止不平等故退。<a id="a-BY"></a>谓如有一遭于重疾退失于定。<a id="a-BZ"></a>如尊者伐勒迦梨说。<a id="a-Ba"></a>我今于此三摩地不能证入。<a id="a-Bb"></a>将无于此三摩地由多粗重故而退失耶。<a id="a-Bc"></a>又如有一为性多粗重。<a id="a-Bd"></a>由宿习故。<a id="a-Be"></a>由此多粗重故退三摩地。<a id="a-Bf"></a>或由境界胜妙故退。<a id="a-Bg"></a>谓如有一得胜妙境界现前故退失定。<a id="a-Bh"></a>如闻有外道仙人乃至得非想非非想处定。<a id="a-Bi"></a>由触可爱妙色少女身故退失彼定。<a id="a-Bj"></a>或由敬养故退。<a id="a-Bk"></a>谓如有一现前获得胜妙敬养便退失定。<a id="a-Bl"></a>如天与等或由轻毁故退。<a id="a-Bm"></a>谓如有一被他嗔毁诃责便退失定。<a id="a-Bn"></a>如诸外仙嗔忿退已行诸恶咒或由憍慢故退。<a id="a-Bo"></a>谓如有一因所得定自举陵他退失于定。<a id="a-Bp"></a>或由增上慢故退。<a id="a-Bq"></a>谓如有一于所未得定起。<a id="a-Br"></a>已得增上慢故退所得定。<a id="a-Bs"></a>或由不作意故退。<a id="a-Bt"></a>谓如有一先由如是诸行状相得入诸定。<a id="a-Bu"></a>彼于后时更不思惟此行状相故退失于定。<a id="a-Bv"></a>或由不纯熟故退。<a id="a-Bw"></a>谓如有一修习始业创发善品。<a id="a-Bx"></a>或由自烦恼多现在前故退失定。<a id="a-By"></a>谓如有一爱上静虑乃至疑上静虑故退失定。<a id="a-Bz"></a>或由寿尽福尽业尽故退。<a id="a-C0"></a>谓如有一从上地生处舍命堕下地生。<a id="a-C1"></a>复次若下品烦恼下品善根补特伽罗。<a id="a-C2"></a>由多刹那用功方退。<a id="a-C3"></a>由多刹那用功方得入定。<a id="a-C4"></a>若下品烦恼上品善根补特伽罗。<a id="a-C5"></a>由多刹那用功方退。<a id="a-C6"></a>由一刹那速得入定。<a id="a-C7"></a>若上品烦恼下品善根补特伽罗。<a id="a-C8"></a>由一刹那速退失定。<a id="a-C9"></a>多念用功方能入定。<a id="a-CA"></a>若上品烦恼上品善根补特伽罗。<a id="a-CB"></a>由一刹那速退失定。<a id="a-CC"></a>由一刹那速能入定。<a id="a-CD"></a>复次颂曰。</p>
  <p id="aCE">利根及生转　　当知无有退</p>
  <p id="aCF">依下地发定　　离欲后生故</p>
  <p id="aCG">论曰。<a id="a-CH"></a>如是退定利根者无。<a id="a-CI"></a>若转易生虽钝根者亦无有退。<a id="a-CJ"></a>又静虑等定必先依下地发起。<a id="a-CK"></a>以先于此间入定然后生彼。<a id="a-CL"></a>何以故。<a id="a-CM"></a>要先离欲者后时得生彼故。<a id="a-CN"></a>如是已说依止决择。<a id="a-CO"></a>觉分决择今当说。<a id="a-CP"></a>颂曰。</p>
  <p id="aCQ">依二乘大乘　　由二十七相</p>
  <p id="aCR">正方便当知　　建立于觉分</p>
  <p id="aCS">论曰。<a id="a-CT"></a>依声闻独觉二乘及依大乘建立觉分。<a id="a-CU"></a>由二十七种相正方便应知。<a id="a-CV"></a>何等名为二十七种正方便。<a id="a-CW"></a>谓系属所缘正观方便。<a id="a-CX"></a>舍离染污摄净方便。<a id="a-CY"></a>修治内心调顺方便。<a id="a-CZ"></a>引发出世正法方便。<a id="a-Ca"></a>彼无间缺方便。<a id="a-Cb"></a>真实现觉方便。<a id="a-Cc"></a>证余寂灭方便。<a id="a-Cd"></a>入所知方便。<a id="a-Ce"></a>入断方便。<a id="a-Cf"></a>通达不净无乐有苦方便。<a id="a-Cg"></a>学圆满方便。<a id="a-Ch"></a>于境无散观察方便。<a id="a-Ci"></a>圣教不坏方便。<a id="a-Cj"></a>摄智所知彼果方便。<a id="a-Ck"></a>愿方便。<a id="a-Cl"></a>悲愍有情方便。<a id="a-Cm"></a>修治智方便。<a id="a-Cn"></a>法现观方便。<a id="a-Co"></a>能治所治进趣方便。<a id="a-Cp"></a>福德资粮积集方便。<a id="a-Cq"></a>成熟有情方便。<a id="a-Cr"></a>摄一切菩萨道方便。<a id="a-Cs"></a>引发威德方便。<a id="a-Ct"></a>引发言教方便。<a id="a-Cu"></a>广大甚深心积习方便。<a id="a-Cv"></a>远离匮法业方便。<a id="a-Cw"></a>安住有情涅槃二界方便。<a id="a-Cx"></a>复次颂曰。</p>
  <p id="aCy">身等三差别　　彼影像随观</p>
  <p id="aCz">由闻等三智　　念法无迷惑</p>
  <p id="aD0">论曰。<a id="a-D1"></a>当知身等各有三种差别。<a id="a-D2"></a>身三种者。<a id="a-D3"></a>或有身分自性不净如身内分。<a id="a-D4"></a>或有身分相似清净如身皮分。<a id="a-D5"></a>或有身分变坏不净。<a id="a-D6"></a>如命终已青瘀等身分。<a id="a-D7"></a>受有三种者。<a id="a-D8"></a>所谓苦乐不苦不乐。<a id="a-D9"></a>心有三种者。<a id="a-DA"></a>谓乐等。<a id="a-DB"></a>受相应法有三种者。<a id="a-DC"></a>谓黑白杂彼影像随观者。<a id="a-DD"></a>如寻思经说于彼身等影像随观。<a id="a-DE"></a>与所知事同分类故。<a id="a-DF"></a>名为影像。<a id="a-DG"></a>所言随者。<a id="a-DH"></a>是相似义。<a id="a-DI"></a>又此随观即是三智。<a id="a-DJ"></a>谓闻所生智。<a id="a-DK"></a>思所生智修所生智。<a id="a-DL"></a>如是三智由念力故。<a id="a-DM"></a>于彼增上缘修多罗等法无有迷惑。<a id="a-DN"></a>是故说名念住于身受心法。<a id="a-DO"></a>由念力住故。<a id="a-DP"></a>复次颂曰。</p>
  <p id="aDQ">彼所治九种　　作意当知二</p>
  <p id="aDR">修差别有三　　二种无失坏</p>
  <p id="aDS">论曰。<a id="a-DT"></a>当知诸念住有九种所治障。<a id="a-DU"></a>一不厌离。<a id="a-DV"></a>二不作意。<a id="a-DW"></a>三止观随烦恼。<a id="a-DX"></a>四沉下。<a id="a-DY"></a>五不能堪忍。<a id="a-DZ"></a>六于少劣知足。<a id="a-Da"></a>七忘失教授。<a id="a-Db"></a>八违犯戒行。<a id="a-Dc"></a>九弃舍欲乐增上猛利诸妙善轭。<a id="a-Dd"></a>又于修念住有二种作意。<a id="a-De"></a>谓不缓作意。<a id="a-Df"></a>不染作意。<a id="a-Dg"></a>经言。<a id="a-Dh"></a>炽盛者此显第一。<a id="a-Di"></a>正智忆念除世间贪忧者此显第二。<a id="a-Dj"></a>又此第二能除三种杂染。<a id="a-Dk"></a>何者名为三种杂染。<a id="a-Dl"></a>一犯戒因缘心生变悔。<a id="a-Dm"></a>由此障故能令初时心不得定二内心惛略。<a id="a-Dn"></a>由此障故虽已得定心于所缘忘失沉没。<a id="a-Do"></a>三外心散乱。<a id="a-Dp"></a>由此障故虽证胜法而着世间名闻利养。<a id="a-Dq"></a>或未能证胜进之法心生忧恼。<a id="a-Dr"></a>修差别有三者。<a id="a-Ds"></a>修诸念住各有三种。<a id="a-Dt"></a>谓于内外俱身等随观。<a id="a-Du"></a>又复于身或唯观影像。<a id="a-Dv"></a>或以影像比类于身。<a id="a-Dw"></a>或复和合总观。<a id="a-Dx"></a>如于身三种如是乃至于法亦尔。<a id="a-Dy"></a>又有二种于诸念住无有失坏。<a id="a-Dz"></a>一初无失坏。<a id="a-E0"></a>谓不散乱。<a id="a-E1"></a>由此力故能善发起。<a id="a-E2"></a>二后无失坏。<a id="a-E3"></a>谓无增上慢。<a id="a-E4"></a>由此力故善修究竟。<a id="a-E5"></a>复次颂曰。</p>
  <p id="aE6">为断于沉掉　　相应道二种</p>
  <p id="aE7">观察舍烦恼　　及为尽三爱</p>
  <p id="aE8">论曰。<a id="a-E9"></a>于念住修位中。<a id="a-EA"></a>为断沉掉故应修二种相应道。<a id="a-EB"></a>如比丘尼经及取自心相经说。<a id="a-EC"></a>云何比丘尼经说。<a id="a-ED"></a>如彼经言。<a id="a-EE"></a>为断沉没故应当思惟少分可爱清净相貌。<a id="a-EF"></a>为断掉动故复应略摄。<a id="a-EG"></a>云何取自心相经说。<a id="a-EH"></a>如彼经言。<a id="a-EI"></a>由不取自心相故令心沉没。<a id="a-EJ"></a>由取少分可爱外相故沈随烦恼暂时断息。<a id="a-EK"></a>然心未得定复更略摄其心。<a id="a-EL"></a>见沉没过复取外相。<a id="a-EM"></a>见掉动过后复更取自心之相。<a id="a-EN"></a>尔时能断沉掉随烦恼心得正定。<a id="a-EO"></a>略摄其心取自心相。<a id="a-EP"></a>离沉掉故。</p>
  <p id="aEQ">复次由相应道观察故。<a id="a-ER"></a>能舍烦恼应知。<a id="a-ES"></a>如鷃经说。<a id="a-ET"></a>故彼经言。<a id="a-EU"></a>所言鷃者。<a id="a-EV"></a>喻行者心行非所行处者。<a id="a-EW"></a>喻彼行者思惟可爱境界。<a id="a-EX"></a>被鹞所执者。<a id="a-EY"></a>喻彼行者为贪缠所执。<a id="a-EZ"></a>鷃怨诉者。<a id="a-Ea"></a>喻彼行者心生变悔。<a id="a-Eb"></a>暂放舍者。<a id="a-Ec"></a>喻彼行者贪缠暂息。<a id="a-Ed"></a>土块者。<a id="a-Ee"></a>喻五取蕴。<a id="a-Ef"></a>大场垄者喻无常观。<a id="a-Eg"></a>窟穴者喻通达真如观。<a id="a-Eh"></a>唤鹞子者喻观察作意鹞迅来者喻彼贪缠将现在前。<a id="a-Ei"></a>入窟穴者喻思惟真如观。<a id="a-Ej"></a>鹞自苦害者喻随眠断。</p>
  <p id="aEk">复次此相应道当知能尽三爱。<a id="a-El"></a>谓助伴爱。<a id="a-Em"></a>利养爱。<a id="a-En"></a>后有爱。<a id="a-Eo"></a>为对治此故显我与法无有差别。<a id="a-Ep"></a>复次颂曰。</p>
  <p id="aEq">为断增上慢　　味所依颠倒</p>
  <p id="aEr">及三心趣入　　修习于念住</p>
  <p id="aEs">论曰。<a id="a-Et"></a>为欲对治增上慢故。<a id="a-Eu"></a>为欲对治爱味所依定故。<a id="a-Ev"></a>及为对治四颠倒故。<a id="a-Ew"></a>修习念住。<a id="a-Ex"></a>为对治增上慢者。<a id="a-Ey"></a>如经说。<a id="a-Ez"></a>唯应于此身受心法若住忆念。<a id="a-F0"></a>乃至或唯有智。<a id="a-F1"></a>或唯有见。<a id="a-F2"></a>或唯系念。<a id="a-F3"></a>此增上慢有二种。<a id="a-F4"></a>谓于未断身等粗重障起。<a id="a-F5"></a>及于未圆满止观俱品治起。<a id="a-F6"></a>为对治爱味所依定者。<a id="a-F7"></a>如经说。<a id="a-F8"></a>无所依止故。<a id="a-F9"></a>为对治颠倒故者。<a id="a-FA"></a>如经说。<a id="a-FB"></a>于诸世间无少执取。<a id="a-FC"></a>由颠倒断故。<a id="a-FD"></a>更不复执少五取蕴为常为乐为我为净。<a id="a-FE"></a>又为三心趣入修习念住应知。<a id="a-FF"></a>谓游行聚落时心趣于出。<a id="a-FG"></a>住愦闹时心趣远离。<a id="a-FH"></a>处于静室心趣涅槃。<a id="a-FI"></a>又趣出生死趣离烦恼乐寂灭故心趣涅槃。</p>
 </body>
</html>