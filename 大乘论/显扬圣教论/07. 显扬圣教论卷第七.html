<!doctype html>
<html id="z3IBVPoxM" data-ver="823">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">显扬圣教论卷第七</h1>
  <h2 id="a2">摄净义品第二之三</h2>
  <p id="a3">论曰。<a id="a-4"></a>学十二种分别者。<a id="a-5"></a>一差别分别。<a id="a-6"></a>二生起分别。<a id="a-7"></a>三转异分别。<a id="a-8"></a>四能治所治分别。<a id="a-9"></a>五能引胜生定胜分别。<a id="a-A"></a>六顺法分别。<a id="a-B"></a>七补特伽罗分别。<a id="a-C"></a>八下中上分别。<a id="a-D"></a>九瑜伽分别。<a id="a-E"></a>十作意分别。<a id="a-F"></a>十一引发分别。<a id="a-G"></a>十二问答分别。</p>
  <p id="aH">差别分别者。<a id="a-I"></a>谓分别三学差别增上戒学。<a id="a-J"></a>差别者如经中说。<a id="a-K"></a>若诸比丘尸罗成就住。<a id="a-L"></a>守别解脱律仪轨则所行悉皆具足。<a id="a-M"></a>于微细罪深见怖畏。<a id="a-N"></a>受学学处名具戒者。</p>
  <p id="aO">此中尸罗成就住者。<a id="a-P"></a>谓于所受学处身业无犯语业无犯不破不穴。<a id="a-Q"></a>如是尸罗成就住。</p>
  <p id="aR">守别解脱律仪者。<a id="a-S"></a>谓七众尸罗名别解脱律仪。<a id="a-T"></a>即此尸罗众差别故。<a id="a-U"></a>建立多种律仪。<a id="a-V"></a>此中义者。<a id="a-W"></a>唯依比丘律仪相说。<a id="a-X"></a>是名守别解脱律仪。</p>
  <p id="aY">轨则具足者。<a id="a-Z"></a>谓或于威仪。<a id="a-a"></a>或于所作。<a id="a-b"></a>或于方便。<a id="a-c"></a>修善品中轨则具足。<a id="a-d"></a>随顺世间不违世间。<a id="a-e"></a>随顺毗柰耶不违毗柰耶。</p>
  <p id="af">云何于威仪中轨则具足。<a id="a-g"></a>随顺不违世间及毗柰耶。<a id="a-h"></a>谓若是时是处应行。<a id="a-i"></a>及如是应行。<a id="a-j"></a>即于是时是处如是正行。<a id="a-k"></a>不为世间诃责讥毁。<a id="a-l"></a>及不为聪慧正至善人同法者持律者学律者诃责讥毁。<a id="a-m"></a>如行住坐卧亦如是知。</p>
  <p id="an">云何于所作中轨则具足。<a id="a-o"></a>随顺不违世间及毗柰耶。<a id="a-p"></a>谓着衣服大小便利用水齿木入村乞食回还受用洗钵安置洗足敷具。<a id="a-q"></a>又复略作钵业衣。<a id="a-r"></a>及余所有如法作业。<a id="a-s"></a>是名所作。<a id="a-t"></a>如其所应。<a id="a-u"></a>若是时是处。<a id="a-v"></a>应作及如是应作。<a id="a-w"></a>即于是时是处如是正作。<a id="a-x"></a>不为世间诃责讥毁。<a id="a-y"></a>及不为聪慧正至善人同法者持律者学律者诃责讥毁。<a id="a-z"></a>是名于所作中轨则具足随顺不违世间及毗柰耶。</p>
  <p id="a10">云何于方便修善品中轨则具足。<a id="a-11"></a>随顺不违世间及毗奈耶。<a id="a-12"></a>谓读诵经典和敬师长。<a id="a-13"></a>修承事业瞻侍疾患。<a id="a-14"></a>互起慈心与欲宣说。<a id="a-15"></a>方便修习。<a id="a-16"></a>请问听法精勤无堕。<a id="a-17"></a>于诸聪慧同梵行者躬自供事。<a id="a-18"></a>奖劝他人修行善品。<a id="a-19"></a>及为宣说深妙之法。<a id="a-1A"></a>入静密处结加趺坐。<a id="a-1B"></a>诸如是等及余善法。<a id="a-1C"></a>是名方便修诸善品。<a id="a-1D"></a>如是于方便修习。<a id="a-1E"></a>如所说善品中。<a id="a-1F"></a>若是时是处应修及如是应修。<a id="a-1G"></a>即于是时是处如是正修。<a id="a-1H"></a>由如是修故。<a id="a-1I"></a>不为世间诃责讥毁。<a id="a-1J"></a>及不为聪慧正至善人同法者持律者学律者诃责讥毁。<a id="a-1K"></a>是名方便修善品中轨则具足随顺不违世间及毗柰耶。<a id="a-1L"></a>若如是相轨则具足。<a id="a-1M"></a>是名轨则具足。</p>
  <p id="a1N">所行具足者。<a id="a-1O"></a>谓五处非比丘所行。<a id="a-1P"></a>何等为五。<a id="a-1Q"></a>一唱令家。<a id="a-1R"></a>二淫女家。<a id="a-1S"></a>三酤酒家。<a id="a-1T"></a>四王宫。<a id="a-1U"></a>五旃荼罗羯耻那家。<a id="a-1V"></a>及如来余所制不应行处。<a id="a-1W"></a>除此余是所行。<a id="a-1X"></a>如是以时行无过处。<a id="a-1Y"></a>是名所行具足。</p>
  <p id="a1Z">于微细罪深见怖畏者。<a id="a-1a"></a>谓犯小随小学处犯已可出者。<a id="a-1b"></a>皆名微细罪。<a id="a-1c"></a>复次若犯已少用功出者。<a id="a-1d"></a>名微细罪。<a id="a-1e"></a>若于此中深见怖畏。<a id="a-1f"></a>谓勿令我因此犯故便不堪任得所未得悟所未悟证所未证。<a id="a-1g"></a>勿复令我堕于恶趣起恶趣行。<a id="a-1h"></a>勿复令我后自悔责。<a id="a-1i"></a>勿为大师诸天聪慧同梵行者以法诃责。<a id="a-1j"></a>又勿令我恶名称等流布十方。<a id="a-1k"></a>因见如是现法后法。<a id="a-1l"></a>不可乐事深生怖惧。<a id="a-1m"></a>为如是故。<a id="a-1n"></a>于小随小学处乃至命难因缘。<a id="a-1o"></a>终不故犯。<a id="a-1p"></a>设复失念。<a id="a-1q"></a>或时犯已。<a id="a-1r"></a>疾疾悔过如法而出。<a id="a-1s"></a>如是名为于微细罪深见怖畏。</p>
  <p id="a1t">受学学处者。<a id="a-1u"></a>谓先受别解脱律仪时。<a id="a-1v"></a>由白四羯磨受具足故。<a id="a-1w"></a>略已得闻学处体性及于别解脱经所说过一百五十学处。<a id="a-1x"></a>唯自誓受我当尽学一切学处。<a id="a-1y"></a>复从邬波柁耶阿遮利耶及诸共谈论者。<a id="a-1z"></a>互问难者。<a id="a-20"></a>数习近者。<a id="a-21"></a>善同意者所。<a id="a-22"></a>数数闻已。<a id="a-23"></a>又半月半月闻说别解脱经。<a id="a-24"></a>由如是受一切学处故。<a id="a-25"></a>名得别解脱律仪。<a id="a-26"></a>从是已后于诸所善学处无有毁犯。<a id="a-27"></a>设有毁犯即如法出。<a id="a-28"></a>若于先所誓受学处不善不达者。<a id="a-29"></a>应如先所受。<a id="a-2A"></a>复于邬波柁耶阿遮利耶等所。<a id="a-2B"></a>数数请问听受令善达解。<a id="a-2C"></a>如尊所说不增不减。<a id="a-2D"></a>善修学已又无倒受持。<a id="a-2E"></a>若文若义。<a id="a-2F"></a>如是名为受学学处。</p>
  <p id="a2G">如是广说尸罗律仪差别已。<a id="a-2H"></a>若略说彼义者。<a id="a-2I"></a>谓此中薄伽梵以三种相显了戒蕴。<a id="a-2J"></a>一无失坏相。<a id="a-2K"></a>二自体相。<a id="a-2L"></a>三自体功德相。<a id="a-2M"></a>此中如前所说。<a id="a-2N"></a>尸罗成就住者。<a id="a-2O"></a>此显尸罗律仪无失坏相。<a id="a-2P"></a>次言守别解脱律仪者。<a id="a-2Q"></a>此显自体相。<a id="a-2R"></a>复言轨则所行悉具足者。<a id="a-2S"></a>此显如所受别解脱律仪观他增上功德名称相。<a id="a-2T"></a>何以故。<a id="a-2U"></a>由他见此轨则所行具足相故。<a id="a-2V"></a>未信者信。<a id="a-2W"></a>已信者增长。<a id="a-2X"></a>由未信者依此信故。<a id="a-2Y"></a>心无轻毁无恶名闻。<a id="a-2Z"></a>若不尔者。<a id="a-2a"></a>虽具足尸罗。<a id="a-2b"></a>由越轨则所行故。<a id="a-2c"></a>则无观他增上德称。<a id="a-2d"></a>若翻于此则无过失。<a id="a-2e"></a>后言于微细罪深见怖畏受学学处者。<a id="a-2f"></a>此显观自增上功德名称相。<a id="a-2g"></a>何以故。<a id="a-2h"></a>虽复轨则所行具足故得观他增上功德名称。<a id="a-2i"></a>然毁尸罗已。<a id="a-2j"></a>由此因缘或生恶趣。<a id="a-2k"></a>或不堪任得所未得悟所未悟证所未证。<a id="a-2l"></a>若能于微细罪尚见怖畏。<a id="a-2m"></a>何况上品。<a id="a-2n"></a>又受学学处。<a id="a-2o"></a>由此因缘。<a id="a-2p"></a>身坏命终生于善趣。<a id="a-2q"></a>又复堪任得所未得悟所未悟证所未证。<a id="a-2r"></a>以是缘故。<a id="a-2s"></a>名尸罗律仪观自增上功德名称相。</p>
  <p id="a2t">复次此中薄伽梵显三种尸罗性。<a id="a-2u"></a>一受尸罗性。<a id="a-2v"></a>二出离尸罗性。<a id="a-2w"></a>三修习尸罗性。<a id="a-2x"></a>初说尸罗成就住者。<a id="a-2y"></a>此显受尸罗性。<a id="a-2z"></a>次说守别解脱律仪者。<a id="a-30"></a>此显出离尸罗性。<a id="a-31"></a>何以故。<a id="a-32"></a>由别解脱律仪所摄尸罗。<a id="a-33"></a>说名增上戒学。<a id="a-34"></a>依增上戒学故。<a id="a-35"></a>能修增上心学及增上慧学。<a id="a-36"></a>由依此故。<a id="a-37"></a>能令一切苦永尽出离。<a id="a-38"></a>如是出离。<a id="a-39"></a>先依尸罗行然后方得。<a id="a-3A"></a>是故别解脱律仪。<a id="a-3B"></a>说为出离尸罗性。<a id="a-3C"></a>后说轨则所行悉皆具足。<a id="a-3D"></a>于微细罪深见怖畏。<a id="a-3E"></a>受学学处者。<a id="a-3F"></a>此显修习尸罗性。<a id="a-3G"></a>若依如是相修习别解脱律仪尸罗者。<a id="a-3H"></a>是名修习善修习。<a id="a-3I"></a>如是名为增上戒学差别分别。</p>
  <p id="a3J">增上心学差别分别者。<a id="a-3K"></a>若比丘离欲恶不善法有寻有伺离生喜乐初静虑具足住。<a id="a-3L"></a>复寻伺寂静内遍净心一趣性无寻无伺三摩地生喜乐第二静虑具足住。<a id="a-3M"></a>复离喜故住舍念正知身受乐圣者宣说有舍念乐住第三静虑具足住。<a id="a-3N"></a>复断乐先已断苦及喜忧没不苦不乐舍念清净第四静虑具足住。<a id="a-3O"></a>此差别义如前已说。<a id="a-3P"></a>是名增上心学差别分别。<a id="a-3Q"></a>增上慧学差别分别者。<a id="a-3R"></a>若比丘于苦圣谛如实知苦。<a id="a-3S"></a>于集圣谛如实知集。<a id="a-3T"></a>于苦灭圣谛如实知灭。<a id="a-3U"></a>于苦灭趣行圣谛如实知趣行。<a id="a-3V"></a>是名增上慧学差别分别。</p>
  <p id="a3W">生起分别者。<a id="a-3X"></a>谓由尸罗成就故。<a id="a-3Y"></a>无悔由无悔故。<a id="a-3Z"></a>生悦生悦故。<a id="a-3a"></a>心喜心喜故。<a id="a-3b"></a>身安身安故。<a id="a-3c"></a>受乐受乐故。<a id="a-3d"></a>心定心定故。<a id="a-3e"></a>观如实观如实故。<a id="a-3f"></a>起厌起厌故。<a id="a-3g"></a>离欲离欲故。<a id="a-3h"></a>解脱解脱故。<a id="a-3i"></a>自谓我证解脱。<a id="a-3j"></a>复起如是智见。<a id="a-3k"></a>我生已尽梵行已立所作已办不受后有。</p>
  <p id="a3l">转以分别者。<a id="a-3m"></a>谓或有增上戒学无增上心无增上慧。<a id="a-3n"></a>或有增上戒学增上心学无增上慧。<a id="a-3o"></a>若有增上慧学。<a id="a-3p"></a>必有增上戒及增上心。</p>
  <p id="a3q">能治所治分别者。<a id="a-3r"></a>谓增上戒学是烦恼缠。<a id="a-3s"></a>止息对治。<a id="a-3t"></a>增上心学是烦恼缠。<a id="a-3u"></a>制伏对治。<a id="a-3v"></a>增上慧学是烦恼随眠。<a id="a-3w"></a>永断对治。<a id="a-3x"></a>能引胜生定胜分别者。<a id="a-3y"></a>谓增上戒学增上心学能引清净地及清净胜生。<a id="a-3z"></a>增上慧学能引出世决定胜德。</p>
  <p id="a40">顺法分别者。<a id="a-41"></a>谓十种随顺学法。<a id="a-42"></a>一先因。<a id="a-43"></a>二顺教。<a id="a-44"></a>三如理方便。<a id="a-45"></a>四无间殷重修。<a id="a-46"></a>五猛利乐欲。<a id="a-47"></a>六修持力。<a id="a-48"></a>七身心粗重安息。<a id="a-49"></a>八数数观察。<a id="a-4A"></a>九无怯怖。<a id="a-4B"></a>十无增上慢。<a id="a-4C"></a>先因者。<a id="a-4D"></a>谓先世根熟及根成满。<a id="a-4E"></a>顺教者。<a id="a-4F"></a>谓无倒次第之教。<a id="a-4G"></a>如理方便者。<a id="a-4H"></a>谓如教修行。<a id="a-4I"></a>如是修时能生正见。<a id="a-4J"></a>无间殷重修者。<a id="a-4K"></a>谓如是方便时无空过。<a id="a-4L"></a>修习善品及至诚。<a id="a-4M"></a>速疾引发善品。<a id="a-4N"></a>猛利乐欲者。<a id="a-4O"></a>谓于增上解脱起证乐欲念。<a id="a-4P"></a>我何时证于众圣具足住处。<a id="a-4Q"></a>修持力者。<a id="a-4R"></a>谓二因缘得修持力。<a id="a-4S"></a>一性利根故。<a id="a-4T"></a>二长时纯熟修故。<a id="a-4U"></a>身心粗重安息者。<a id="a-4V"></a>若由身疲倦起身心粗重。<a id="a-4W"></a>则易夺威仪令得安息。<a id="a-4X"></a>若由极寻伺起身心粗重。<a id="a-4Y"></a>则内修寂静令得安息。<a id="a-4Z"></a>若由励意极摄敛心及沉下心惛沉睡眠缠起身心粗重。<a id="a-4a"></a>则修慧观及净胜作意令得安息。<a id="a-4b"></a>若由自性未断烦恼顺烦恼品身心粗重随逐不离。<a id="a-4c"></a>则正修圣道令得安息。<a id="a-4d"></a>数数观察者。<a id="a-4e"></a>谓依尸罗数数观察。<a id="a-4f"></a>恶作善作如实了知。<a id="a-4g"></a>若于恶作不为不应舍离。<a id="a-4h"></a>若于善作不为则应舍离。<a id="a-4i"></a>若于恶作为之则应舍离。<a id="a-4j"></a>若于善作为之不应舍离。<a id="a-4k"></a>如是观察作意增上力故数数观察。<a id="a-4l"></a>一切烦恼已断未断。<a id="a-4m"></a>若知已断应深庆悦。<a id="a-4n"></a>若知未断数数应修此对治道。<a id="a-4o"></a>无怯怖者。<a id="a-4p"></a>谓于时时中应知应观。<a id="a-4q"></a>于法由不知不观不证入故。<a id="a-4r"></a>生于怯怖。<a id="a-4s"></a>心有萎悴心有虚乏。<a id="a-4t"></a>如是数数生时。<a id="a-4u"></a>心不执着除断弃舍。<a id="a-4v"></a>无增上慢者。<a id="a-4w"></a>谓于所得所悟所证中。<a id="a-4x"></a>离增上慢不颠倒执。<a id="a-4y"></a>于已得中起已得想。<a id="a-4z"></a>于已悟中起已悟想。<a id="a-50"></a>于已证中起已证想。<a id="a-51"></a>如是十法乐正修行诸学处者。<a id="a-52"></a>由初中后随顺学处。<a id="a-53"></a>是故名为随顺学法。<a id="a-54"></a>此十法中先因一种随顺增上戒学最胜。<a id="a-55"></a>余之九种随顺增上心学增上慧学最胜。</p>
  <p id="a56">补特伽罗分别者。<a id="a-57"></a>谓此三学通诸异生及见谛者。<a id="a-58"></a>下中上品分别者。<a id="a-59"></a>谓由行故。<a id="a-5A"></a>及方便故。<a id="a-5B"></a>由行故者。<a id="a-5C"></a>谓苦迟通行名下品学。<a id="a-5D"></a>苦速通行及乐迟通行名中品学。<a id="a-5E"></a>乐速通行名上品学。<a id="a-5F"></a>由方便故者。<a id="a-5G"></a>不殷重方便及不无间方便修者。<a id="a-5H"></a>名下品学。<a id="a-5I"></a>随一方便修者。<a id="a-5J"></a>名中品学。<a id="a-5K"></a>具二方便修者。<a id="a-5L"></a>名上品学。</p>
  <p id="a5M">瑜伽分别者。<a id="a-5N"></a>谓依四种瑜伽正学学处。<a id="a-5O"></a>一信。<a id="a-5P"></a>二欲。<a id="a-5Q"></a>三正勤。<a id="a-5R"></a>四方便。</p>
  <p id="a5S">信者。<a id="a-5T"></a>谓二行相及二依处。<a id="a-5U"></a>二行相者。<a id="a-5V"></a>一忍可行相。<a id="a-5W"></a>二清净行相。<a id="a-5X"></a>二依处者。<a id="a-5Y"></a>一观法道理依处。<a id="a-5Z"></a>二信解人威德依处。<a id="a-5a"></a>欲者有四种欲。<a id="a-5b"></a>一为证得欲。<a id="a-5c"></a>二为问论欲。<a id="a-5d"></a>三为证资粮欲。<a id="a-5e"></a>四为方便修欲。<a id="a-5f"></a>为证得欲者。<a id="a-5g"></a>如一行者于上解脱起证乐欲。<a id="a-5h"></a>广说如前。<a id="a-5i"></a>为问论欲者。<a id="a-5j"></a>如一行者起证欲已。<a id="a-5k"></a>趣僧伽蓝中。<a id="a-5l"></a>诣有识者。<a id="a-5m"></a>同梵行者。<a id="a-5n"></a>正行智者所。<a id="a-5o"></a>为闻所未闻。<a id="a-5p"></a>及已闻者明净故。<a id="a-5q"></a>为证资粮欲者。<a id="a-5r"></a>如有行人于尸罗律仪清净中。<a id="a-5s"></a>饮食知量中。<a id="a-5t"></a>觉悟方便中。<a id="a-5u"></a>正知住中。<a id="a-5v"></a>及进上中。<a id="a-5w"></a>起证乐欲。<a id="a-5x"></a>为方便修欲者。<a id="a-5y"></a>谓于无间方便中。<a id="a-5z"></a>殷重方便中。<a id="a-60"></a>修圣道中。<a id="a-61"></a>生希求作证乐欲。</p>
  <p id="a62">正勤者。<a id="a-63"></a>谓四种正勤。<a id="a-64"></a>一为闻法故。<a id="a-65"></a>二为思惟故。<a id="a-66"></a>三为修习故。<a id="a-67"></a>四为障净故。<a id="a-68"></a>为闻法故者。<a id="a-69"></a>谓为闻所未闻。<a id="a-6A"></a>及已闻者明净故。<a id="a-6B"></a>策励于心方便修习所未委处。<a id="a-6C"></a>为思惟故者。<a id="a-6D"></a>如所闻法独在静处。<a id="a-6E"></a>思惟称量观察其义。<a id="a-6F"></a>为修习故者。<a id="a-6G"></a>谓处静室数修止观。<a id="a-6H"></a>为障净故者。<a id="a-6I"></a>谓为净诸盖昼夜精勤经行宴坐。<a id="a-6J"></a>策励于心方便修习所未委处。</p>
  <p id="a6K">方便者。<a id="a-6L"></a>亦有四种。<a id="a-6M"></a>谓守护尸罗及守护诸根增上力故。<a id="a-6N"></a>令根律仪清净善住于念。<a id="a-6O"></a>由善住念故得不放逸。<a id="a-6P"></a>守护于心修习善法。<a id="a-6Q"></a>由不放逸故。<a id="a-6R"></a>令其内心与止相应。<a id="a-6S"></a>及得增上慧观察诸法。<a id="a-6T"></a>如是四种瑜伽分为十六行。<a id="a-6U"></a>此中由信故。<a id="a-6V"></a>信当得义。<a id="a-6W"></a>由信当得义故。<a id="a-6X"></a>于诸善法起修作欲。<a id="a-6Y"></a>由修作欲故。<a id="a-6Z"></a>昼夜精勤。<a id="a-6a"></a>住于策励坚固勇猛。<a id="a-6b"></a>由正勤故。<a id="a-6c"></a>摄修方便为令得所未得义故。<a id="a-6d"></a>悟所未悟义故。<a id="a-6e"></a>证所未证义故。<a id="a-6f"></a>是故此四种法。<a id="a-6g"></a>说名瑜伽。</p>
  <p id="a6h">作意分别者。<a id="a-6i"></a>谓了相等七种作意。<a id="a-6j"></a>了相作意者。<a id="a-6k"></a>由作意故。<a id="a-6l"></a>了达欲界粗相及初静虑静相。<a id="a-6m"></a>云何了达欲界粗相。<a id="a-6n"></a>谓六种寻思诸欲过失。<a id="a-6o"></a>一义。<a id="a-6p"></a>二事。<a id="a-6q"></a>三相。<a id="a-6r"></a>四品类。<a id="a-6s"></a>五时。<a id="a-6t"></a>六道理。</p>
  <p id="a6u">寻思义者。<a id="a-6v"></a>谓寻思诸欲多诸过患多诸累恼多诸疫疠多诸灾横如是诸欲多诸过患。<a id="a-6w"></a>乃至多诸灾横。<a id="a-6x"></a>是为粗义寻思。<a id="a-6y"></a>事者。<a id="a-6z"></a>谓或于内诸欲起于贪欲。<a id="a-70"></a>或于外诸欲起于贪欲。</p>
  <p id="a71">寻思相者。<a id="a-72"></a>谓寻思自相及共相。<a id="a-73"></a>寻思自相者。<a id="a-74"></a>谓此是烦恼欲。<a id="a-75"></a>此是事欲。<a id="a-76"></a>如是诸欲或随顺乐。<a id="a-77"></a>或随顺苦。<a id="a-78"></a>或复随顺不苦不乐。<a id="a-79"></a>随顺乐者。<a id="a-7A"></a>是贪欲依处及想心颠倒依处。<a id="a-7B"></a>随顺苦者。<a id="a-7C"></a>是嗔恚依处及忿恨依处。<a id="a-7D"></a>随顺不苦不乐者。<a id="a-7E"></a>是覆恼诳谄无惭无愧依处及见倒依处。<a id="a-7F"></a>如是诸欲或暴恶受之所随行。<a id="a-7G"></a>或不暴恶受之所随行。<a id="a-7H"></a>如是名为寻思诸欲自相寻思。<a id="a-7I"></a>共相者。<a id="a-7J"></a>谓寻思诸欲生苦乃至求不得苦。<a id="a-7K"></a>平等平等随逐随缚。<a id="a-7L"></a>受用欲者。<a id="a-7M"></a>虽复诸欲广备。<a id="a-7N"></a>亦应解了是生苦等法。<a id="a-7O"></a>此广备欲须臾变坏。<a id="a-7P"></a>如是名为寻思诸欲共相。</p>
  <p id="a7Q">寻思品类者。<a id="a-7R"></a>谓寻思诸欲堕黑品类。<a id="a-7S"></a>如连锁枯骨。<a id="a-7T"></a>如秽段肉。<a id="a-7U"></a>如草炬火。<a id="a-7V"></a>如一分炭火。<a id="a-7W"></a>如蟒毒蛇如梦所见。<a id="a-7X"></a>犹如假借庄严之具。<a id="a-7Y"></a>如树抄果。<a id="a-7Z"></a>又复寻思一切有情受追求所作苦。<a id="a-7a"></a>受亲爱离坏所作苦。<a id="a-7b"></a>受无厌足所作苦。<a id="a-7c"></a>受不自在所作苦。<a id="a-7d"></a>受恶行所作苦。<a id="a-7e"></a>又薄伽梵言。<a id="a-7f"></a>我说习近诸欲有五过患。<a id="a-7g"></a>一诸欲。<a id="a-7h"></a>少味。<a id="a-7i"></a>二习近欲者。<a id="a-7j"></a>多诸苦恼多诸过患。<a id="a-7k"></a>三习近欲者。<a id="a-7l"></a>无厌无足无休无息。<a id="a-7m"></a>四习近欲者。<a id="a-7n"></a>诸结增长。<a id="a-7o"></a>五习近欲者。<a id="a-7p"></a>无恶不造。<a id="a-7q"></a>又复聪慧正至善人。<a id="a-7r"></a>以无量门诃责诸欲。<a id="a-7s"></a>谓此诸欲增染无厌。<a id="a-7t"></a>众所共有非法颠倒。<a id="a-7u"></a>诸恶行因增长欲爱。<a id="a-7v"></a>智者舍远速疾散坏。<a id="a-7w"></a>依于诸缘放逸之地。<a id="a-7x"></a>其性无常为空为虚。<a id="a-7y"></a>诳失之法如幻如化诱诳愚夫。<a id="a-7z"></a>若现法欲。<a id="a-80"></a>若后法欲。<a id="a-81"></a>若天上欲。<a id="a-82"></a>若人间欲。<a id="a-83"></a>一切皆是魔之所行魔所住处。<a id="a-84"></a>又依彼欲能令心生无量种种恶不善法。<a id="a-85"></a>谓贪嗔恨等诸障碍法。<a id="a-86"></a>诸圣弟子学学处时能为障碍。<a id="a-87"></a>由如是等差别过失多分寻思诸欲堕黑品类。<a id="a-88"></a>如是名为寻思品类。</p>
  <p id="a89">寻思时者。<a id="a-8A"></a>谓于去来今世常恒相续。<a id="a-8B"></a>寻思诸欲多诸累恼多诸灾横多诸过患。<a id="a-8C"></a>如是名为寻思于时。</p>
  <p id="a8D">寻思道理者。<a id="a-8E"></a>谓此诸欲由大资具由大追求由大劳倦。<a id="a-8F"></a>复由种种杂功业处方得圆备成立增长。<a id="a-8G"></a>虽复如是外资生物增长成满。<a id="a-8H"></a>然其法尔速疾散灭。<a id="a-8I"></a>又复父母妻子奴婢诸作业者朋友官僚兄弟亲族等。<a id="a-8J"></a>虽暂集会不久散坏。<a id="a-8K"></a>又复内身粗色。<a id="a-8L"></a>四大所生。<a id="a-8M"></a>糜饭所长。<a id="a-8N"></a>常弃秽恶澡浴按摩等。<a id="a-8O"></a>虽复暂治所生苦恼。<a id="a-8P"></a>终是离散坏灭之法。<a id="a-8Q"></a>为治饥渴苦故受诸饭食。<a id="a-8R"></a>为治寒热苦恼及为覆障可羞惭处。<a id="a-8S"></a>受畜衣服。<a id="a-8T"></a>为治惛睡逼苦及为对治行住疲苦。<a id="a-8U"></a>受诸卧具。<a id="a-8V"></a>为治诸疾病苦。<a id="a-8W"></a>受诸医药。<a id="a-8X"></a>如是诸欲皆为治苦。<a id="a-8Y"></a>不应贪着。<a id="a-8Z"></a>唯除应如重病所执治病之药。<a id="a-8a"></a>或依圣教寻思如是如是诸欲粗相。<a id="a-8b"></a>或复内自智见发起或复寻思随顺道理或复寻思诸欲自性。<a id="a-8c"></a>无始世来法尔成就。<a id="a-8d"></a>不思议法不应思议不应分别。<a id="a-8e"></a>如是名为寻思道理。<a id="a-8f"></a>如是六种了知诸欲粗相已。<a id="a-8g"></a>又复了知初静虑静相。<a id="a-8h"></a>谓于初静虑中无如欲界极粗重相。<a id="a-8i"></a>由离如是欲粗相故。<a id="a-8j"></a>名初静虑静相。<a id="a-8k"></a>如是名为了知初静虑静相。<a id="a-8l"></a>由定地作意故。<a id="a-8m"></a>了知欲界粗相及初静虑静相。<a id="a-8n"></a>是名了相作意。<a id="a-8o"></a>此中犹有闻思间杂。<a id="a-8p"></a>应知。</p>
  <p id="a8q">胜解作意者。<a id="a-8r"></a>谓如其所应寻思了达欲界粗相及初静虑静相。<a id="a-8s"></a>不为闻思之所间杂。<a id="a-8t"></a>纯起修行胜解缘粗静相。<a id="a-8u"></a>修习止观修习之时。<a id="a-8v"></a>如所寻思粗静之相数起胜解。<a id="a-8w"></a>是故名为胜解作意。</p>
  <p id="a8x">远离作意者。<a id="a-8y"></a>谓多修习此种类故。<a id="a-8z"></a>为欲断除初分烦恼。<a id="a-90"></a>起对治道与断烦恼。<a id="a-91"></a>能对治道俱生作意。<a id="a-92"></a>名远离作意。<a id="a-93"></a>摄乐作意者。<a id="a-94"></a>谓已断欲界初分烦恼。<a id="a-95"></a>及已远离彼品粗重。<a id="a-96"></a>于后胜品断及远离起于喜乐。<a id="a-97"></a>又于断处见胜功德。<a id="a-98"></a>证于少分远离喜乐。<a id="a-99"></a>于时时中以净胜作意而自庆悦。<a id="a-9A"></a>为欲断除惛沉睡眠掉举缠故。<a id="a-9B"></a>是名摄乐作意。<a id="a-9C"></a>观察作意者。<a id="a-9D"></a>谓如是正修乐断乐修已善品方便之所扶持。<a id="a-9E"></a>令欲界系诸烦恼缠。<a id="a-9F"></a>若行若住不复现行。<a id="a-9G"></a>如是行者复自思惟。<a id="a-9H"></a>我此身中为有贪欲为无贪欲。<a id="a-9I"></a>而于诸欲境不执受耶。<a id="a-9J"></a>为自观察故。<a id="a-9K"></a>随于一境思惟胜妙清净之相。<a id="a-9L"></a>而彼行者。<a id="a-9M"></a>由未尽断诸随眠故。<a id="a-9N"></a>思惟如是净妙相时。<a id="a-9O"></a>随顺染习趣向染习临至染习。<a id="a-9P"></a>不住于舍亦不厌毁遮止违逆。<a id="a-9Q"></a>行者尔时如是自知。<a id="a-9R"></a>我于诸欲未正远离心未解脱故。<a id="a-9S"></a>诸欲行系摄我心。<a id="a-9T"></a>犹如持水法尔摄伏。<a id="a-9U"></a>我今定当倍修治道。<a id="a-9V"></a>令余随眠无余断故。<a id="a-9W"></a>倍复欣乐胜断胜修。<a id="a-9X"></a>是名观察作意。</p>
  <p id="a9Y">方便究竟作意者。<a id="a-9Z"></a>谓倍修习止品乐断乐修故。<a id="a-9a"></a>双修止观数数观察。<a id="a-9b"></a>如是行者修习对治。<a id="a-9c"></a>时时观察断与未断。<a id="a-9d"></a>令心远离欲界烦恼系缚。<a id="a-9e"></a>此暂时伏离非是究竟永拔种子。<a id="a-9f"></a>行者尔时得初静虑方便道。<a id="a-9g"></a>究竟一切烦恼对治作意。<a id="a-9h"></a>是名方便究竟作意。</p>
  <p id="a9i">方便究竟果作意者。<a id="a-9j"></a>谓从此后无间由前因缘故。<a id="a-9k"></a>证入根本初静虑定。<a id="a-9l"></a>此根本初静虑俱生作意。<a id="a-9m"></a>是名方便究竟果作意。<a id="a-9n"></a>如初静虑有七种作意。<a id="a-9o"></a>如是第二第三第四静虑乃至非想非非想处定如其所应。<a id="a-9p"></a>尽当知。</p>
  <p id="a9q">复次粗相者。<a id="a-9r"></a>谓于一切下地。<a id="a-9s"></a>从欲界乃至无所有处。<a id="a-9t"></a>略有三种。<a id="a-9u"></a>诸下地法而可厌离。<a id="a-9v"></a>应知。<a id="a-9w"></a>一极苦住性。<a id="a-9x"></a>二极不寂静住性。<a id="a-9y"></a>三极短寿住性。</p>
  <p id="a9z">引发分别者。<a id="a-A0"></a>谓四种引发。<a id="a-A1"></a>一果引发。<a id="a-A2"></a>二离欲引发。<a id="a-A3"></a>三转根引发。<a id="a-A4"></a>四胜德引发。</p>
  <p id="aA5">问答分别者。<a id="a-A6"></a>谓无量门问答分别今少显示。<a id="a-A7"></a>问增上戒学云何不清净云何清净。<a id="a-A8"></a>答有十种因戒不清净。<a id="a-A9"></a>何者为十。<a id="a-AA"></a>一初不如法受尸罗律仪。<a id="a-AB"></a>二极沉下。<a id="a-AC"></a>三极浮散。<a id="a-AD"></a>四放逸懈怠所摄。<a id="a-AE"></a>五发起邪愿。<a id="a-AF"></a>六犯轨则摄。<a id="a-AG"></a>七犯邪命摄。<a id="a-AH"></a>八堕于二边。<a id="a-AI"></a>九不能出离。<a id="a-AJ"></a>十违越所受。</p>
  <p id="aAK">初不如法受尸罗律仪者。<a id="a-AL"></a>如有一人或避王逼恼。<a id="a-AM"></a>或避强贼之所逼恼。<a id="a-AN"></a>或避债主逼恼。<a id="a-AO"></a>或因恐怖逼恼。<a id="a-AP"></a>或怖不活等故。<a id="a-AQ"></a>出家受戒。<a id="a-AR"></a>不为营修圣道不为清净梵行。<a id="a-AS"></a>不为自调伏。<a id="a-AT"></a>不为自寂静。<a id="a-AU"></a>不为自涅槃。<a id="a-AV"></a>诸如是等是为不如法受尸罗律仪。</p>
  <p id="aAW">极沉下者。<a id="a-AX"></a>如有一人无惭无愧。<a id="a-AY"></a>悔心微劣其性慢缓。<a id="a-AZ"></a>于诸学处慢缓修习。<a id="a-Aa"></a>如是名极沉下。<a id="a-Ab"></a>极浮散者。<a id="a-Ac"></a>如有一人僻执所受非处生悔。<a id="a-Ad"></a>于不应悔处而生悔。<a id="a-Ae"></a>故于他人所非处而生陵蔑之心及损害心。<a id="a-Af"></a>数习不舍。<a id="a-Ag"></a>如是名极浮散。<a id="a-Ah"></a>放逸懈怠所摄者。<a id="a-Ai"></a>如有一人于过去世已有违犯。<a id="a-Aj"></a>由忘念故而不如法起于对治。<a id="a-Ak"></a>如是于未来现在起于违犯。<a id="a-Al"></a>由忘念故而不如法起于对治。<a id="a-Am"></a>先亦不起猛励乐欲。<a id="a-An"></a>当于禁戒终不违犯。<a id="a-Ao"></a>谓我当如是如是行如是如是住。<a id="a-Ap"></a>如所应行如所应住令无所犯。<a id="a-Aq"></a>又复如是行如是住应可犯者而有毁犯。<a id="a-Ar"></a>此人于前中后际及先时所作俱随行时。<a id="a-As"></a>皆现成就于放逸故。<a id="a-At"></a>又执睡眠及与偃息。<a id="a-Au"></a>以之为乐。<a id="a-Av"></a>慢缓懒堕不乐修营。<a id="a-Aw"></a>于梵行智人身不供侍。<a id="a-Ax"></a>如是名为放逸懈怠所摄。</p>
  <p id="aAy">发起邪愿者。<a id="a-Az"></a>如有一人发起邪愿行于梵行。<a id="a-B0"></a>谓我今所修戒禁梵行。<a id="a-B1"></a>当为天主。<a id="a-B2"></a>或作余天。<a id="a-B3"></a>或复乐欲利养尊敬。<a id="a-B4"></a>谓从他人求诸利养及与尊敬。<a id="a-B5"></a>或唯愿证利养尊敬。<a id="a-B6"></a>如是名为发起邪愿。<a id="a-B7"></a>犯轨则摄者。<a id="a-B8"></a>如有一人于诸威仪。<a id="a-B9"></a>或于所作。<a id="a-BA"></a>或于方便。<a id="a-BB"></a>修善品中如前所说。<a id="a-BC"></a>凡有所行违于世间越毗柰耶。<a id="a-BD"></a>如是名为犯轨则摄。</p>
  <p id="aBE">犯邪命摄者。<a id="a-BF"></a>如有一人为性大欲及不知足。<a id="a-BG"></a>难养难满。<a id="a-BH"></a>又以非法求觅一切衣服饮食诸坐卧具病缘医药及余资具。<a id="a-BI"></a>不以法故。<a id="a-BJ"></a>此人为求衣服饮食等因显己功德。<a id="a-BK"></a>故于他人前诈现非其自性及非串习威仪。<a id="a-BL"></a>又现诸根寂静无有掉动。<a id="a-BM"></a>意令他人谓己有德。<a id="a-BN"></a>当有所施及以供事。<a id="a-BO"></a>谓衣服饮食诸坐卧具病缘医药及余资具身业给使。<a id="a-BP"></a>又复此人形貌躁恶发言粗犷无所忌惮。<a id="a-BQ"></a>严饰其身称扬己名及与种姓。<a id="a-BR"></a>或复多闻。<a id="a-BS"></a>或广持法。<a id="a-BT"></a>为得利养及恭敬故。<a id="a-BU"></a>而为他人宣说诸佛及佛弟子所演之法。<a id="a-BV"></a>或自说己实有功德。<a id="a-BW"></a>或少增益。<a id="a-BX"></a>或令他人称显异相。<a id="a-BY"></a>为求多胜衣服饮食及余沙门种种资具。<a id="a-BZ"></a>虽复衣服无所阙少。<a id="a-Ba"></a>故现受用弊坏衣服。<a id="a-Bb"></a>意令信我长者居士知阙少故。<a id="a-Bc"></a>便多施与上妙衣服。<a id="a-Bd"></a>如衣服余沙门资命之具亦复如是。<a id="a-Be"></a>又于信敬婆罗门诸长者所不得如所欲物。<a id="a-Bf"></a>或是所无或是受用不可与故。<a id="a-Bg"></a>而便逼切诃骂求索。<a id="a-Bh"></a>或得下劣之物。<a id="a-Bi"></a>轻毁退还。<a id="a-Bj"></a>对施主前说如是语。<a id="a-Bk"></a>咄善男子。<a id="a-Bl"></a>有余善男子善女人。<a id="a-Bm"></a>若比于汝族姓下劣资财贫匮。<a id="a-Bn"></a>尚能舍施如是如是妙可意物。<a id="a-Bo"></a>况汝于彼族姓高胜富有财产。<a id="a-Bp"></a>而以如是鄙可恶物施于我耶。<a id="a-Bq"></a>诸如是等。<a id="a-Br"></a>或依诈现威仪。<a id="a-Bs"></a>或依非法言说。<a id="a-Bt"></a>或依称显异相。<a id="a-Bu"></a>或依逼切诃骂。<a id="a-Bv"></a>或依以利比引于利非法求觅衣服饮食坐卧之具。<a id="a-Bw"></a>病缘医药及余资具。<a id="a-Bx"></a>不以法求。<a id="a-By"></a>是谓邪命。<a id="a-Bz"></a>如是名为犯邪命摄。</p>
  <p id="aC0">堕二边者。<a id="a-C1"></a>如有一人乐着受用。<a id="a-C2"></a>诸欲妙乐从他而得衣服等具。<a id="a-C3"></a>或如法或不如法。<a id="a-C4"></a>不见过患不知出离。<a id="a-C5"></a>而受用之。<a id="a-C6"></a>此谓一边。<a id="a-C7"></a>又如一人修自苦行。<a id="a-C8"></a>无量种种苦事煎迫其身。<a id="a-C9"></a>受行种种极苦禁戒。<a id="a-CA"></a>或依处棘刺。<a id="a-CB"></a>或依处灰。<a id="a-CC"></a>或依于杵。<a id="a-CD"></a>或依于板。<a id="a-CE"></a>或依髑髅。<a id="a-CF"></a>或复蹲住。<a id="a-CG"></a>或修蹲定。<a id="a-CH"></a>或复事火乃至日三。<a id="a-CI"></a>或复处水乃至日三。<a id="a-CJ"></a>或翘一足视日随转。<a id="a-CK"></a>诸如是等及余修自苦行。<a id="a-CL"></a>是第二边。<a id="a-CM"></a>如是名为堕于二边。</p>
  <p id="aCN">不能出离者。<a id="a-CO"></a>如有一人执见尸罗及余禁戒。<a id="a-CP"></a>谓唯修习尸罗禁戒。<a id="a-CQ"></a>当得清净解脱出离。<a id="a-CR"></a>又复执见善守善净诸外道戒。<a id="a-CS"></a>当得清净解脱出离。<a id="a-CT"></a>如是二种非究竟净故。<a id="a-CU"></a>不能出离。<a id="a-CV"></a>如是名为不能出离。<a id="a-CW"></a>违越所受者。<a id="a-CX"></a>如有一人都无羞耻。<a id="a-CY"></a>曾不顾惜沙门仪范。<a id="a-CZ"></a>违毁禁戒行诸恶法。<a id="a-Ca"></a>内怀朽烂随顺下流。<a id="a-Cb"></a>如秽蜗虫螺音狗行。<a id="a-Cc"></a>非沙门称沙门。<a id="a-Cd"></a>无梵行称梵行者。<a id="a-Ce"></a>如是名为违越所受。<a id="a-Cf"></a>由是十因增上戒学而不清净。<a id="a-Cg"></a>若翻此者。<a id="a-Ch"></a>是则清净。</p>
  <p id="aCi">增上心学。<a id="a-Cj"></a>净不净义者。<a id="a-Ck"></a>如摄事品清净静虑中说。<a id="a-Cl"></a>又由此清净故。<a id="a-Cm"></a>增上慧学清净应知。<a id="a-Cn"></a>如是等类问答分别无量无边准义应知。</p>
  <p id="aCo">菩提五种分别者。<a id="a-Cp"></a>一种性。<a id="a-Cq"></a>二方便。<a id="a-Cr"></a>三时。<a id="a-Cs"></a>四证觉。<a id="a-Ct"></a>五解脱。</p>
  <p id="aCu">种性者。<a id="a-Cv"></a>声闻菩提依钝根种性。<a id="a-Cw"></a>独觉菩提依中根种性。<a id="a-Cx"></a>无上正等菩提依利根种性。</p>
  <p id="aCy">方便者。<a id="a-Cz"></a>声闻菩提由行六处善巧方便。<a id="a-D0"></a>独觉菩提由多分行甚深缘起善巧方便。<a id="a-D1"></a>无上正等菩提由五明处善巧方便。</p>
  <p id="aD2">时者。<a id="a-D3"></a>声闻菩提极少三生修行而得。<a id="a-D4"></a>独觉菩提由百大劫修行而得。<a id="a-D5"></a>无上正等菩提由三大劫阿僧企耶修行而得。</p>
  <p id="aD6">证觉者。<a id="a-D7"></a>声闻菩提由师证觉。<a id="a-D8"></a>独觉菩提唯誓自利无师证觉。<a id="a-D9"></a>无上正等菩提自利利他无师证觉。</p>
  <p id="aDA">解脱者。<a id="a-DB"></a>声闻菩提。<a id="a-DC"></a>独觉菩提所证转依。<a id="a-DD"></a>解脱烦恼障解脱身摄。<a id="a-DE"></a>无上正等菩提所证转依。<a id="a-DF"></a>解脱一切烦恼障及所知障。<a id="a-DG"></a>解脱身摄及法身摄。</p>
 </body>
</html>