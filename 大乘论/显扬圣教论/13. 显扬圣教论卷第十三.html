<!doctype html>
<html id="z3IBVPyxS" data-ver="819">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">显扬圣教论卷第十三</h1>
  <h2 id="a2">摄净义品第二之九</h2>
  <p id="a3">听者。<a id="a-4"></a>谓说法师说正法要。<a id="a-5"></a>安处听者。<a id="a-6"></a>令住恭敬无倒听闻。<a id="a-7"></a>问何故安处。<a id="a-8"></a>答谓或由一因或乃至十。</p>
  <p id="a9">一因者。<a id="a-A"></a>所谓恭敬听闻正法。<a id="a-B"></a>现证利益及安乐故。<a id="a-C"></a>此中或利益非安乐。<a id="a-D"></a>或安乐非利益。<a id="a-E"></a>乃至四句。<a id="a-F"></a>如菩萨地法受中说。</p>
  <p id="aG">二因者。<a id="a-H"></a>谓善建立。<a id="a-I"></a>一切法故。<a id="a-J"></a>善建立者。<a id="a-K"></a>当知离过失故。<a id="a-L"></a>具大义故。<a id="a-M"></a>又为说者听者速疾获得沙门果故。<a id="a-N"></a>若不尔。<a id="a-O"></a>诸说法者徒废己业虚设言论。<a id="a-P"></a>诸听法者空自疲劳无所证获。</p>
  <p id="aQ">三因者。<a id="a-R"></a>正法能令舍恶趣故。<a id="a-S"></a>得善趣故。<a id="a-T"></a>速能引摄涅槃因故。<a id="a-U"></a>如是三事。<a id="a-V"></a>恭敬听闻方可证得。</p>
  <p id="aW">四因者。<a id="a-X"></a>一恭敬听时能善了达契经等法。<a id="a-Y"></a>二如是正法能令有情舍诸不善摄受诸善。<a id="a-Z"></a>若善听者即能精勤若舍若受。<a id="a-a"></a>三由舍受故舍离恶因所招后苦。<a id="a-b"></a>四由此受舍善恶因故。<a id="a-c"></a>速证寂灭。<a id="a-d"></a>五因者。<a id="a-e"></a>谓薄伽梵所说正法。<a id="a-f"></a>有由序有出离有依趣有勇猛有神变。<a id="a-g"></a>如是五种。<a id="a-h"></a>若广分别如摄异门分。</p>
  <p id="ai">复有五因听闻正法。<a id="a-j"></a>谓我当闻所未闻。<a id="a-k"></a>我当闻已研究。<a id="a-l"></a>我当除断疑心。<a id="a-m"></a>我当调伏诸见。<a id="a-n"></a>我当于深义句以慧通达。<a id="a-o"></a>佛薄伽梵说。<a id="a-p"></a>此五因显闻思修三种妙慧究竟方便。<a id="a-q"></a>初二种因显闻慧。<a id="a-r"></a>中二种因显思慧。<a id="a-s"></a>后一种因显修慧。</p>
  <p id="at">六因者。<a id="a-u"></a>一为欲敬报大师恩德。<a id="a-v"></a>谓佛世尊为我等故行于无量难行苦行求得此法。<a id="a-w"></a>云何今者而不听闻。<a id="a-x"></a>二观自义利。<a id="a-y"></a>谓佛正法有现义利。<a id="a-z"></a>三究竟远离一切热恼。<a id="a-10"></a>四善顺正理。<a id="a-11"></a>五易可了见。<a id="a-12"></a>六诸聪慧者内证所知。</p>
  <p id="a13">七因者。<a id="a-14"></a>谓七正法如经言。<a id="a-15"></a>我当修习七种正法。<a id="a-16"></a>谓知法知义乃至知补特伽罗尊卑。</p>
  <p id="a17">八因者。<a id="a-18"></a>一佛法易得乃至为旃荼罗等而开示故。<a id="a-19"></a>二易可修学。<a id="a-1A"></a>行住坐卧皆得习故。<a id="a-1B"></a>三引发义利。<a id="a-1C"></a>谓能引世间出世间果故。<a id="a-1D"></a>四初善。<a id="a-1E"></a>五中善。<a id="a-1F"></a>六后善。<a id="a-1G"></a>七感现乐果。<a id="a-1H"></a>八引后乐果。</p>
  <p id="a1I">九因者。<a id="a-1J"></a>谓能脱九种逼迫事故。<a id="a-1K"></a>一能出生死大牢狱故。<a id="a-1L"></a>二永断贪等坚牢缚故三摧破七种大贫本故。<a id="a-1M"></a>及建立七种大财富故。<a id="a-1N"></a>四超度善行听闻正法。<a id="a-1O"></a>诸饥俭故及建立彼诸丰足故。<a id="a-1P"></a>五灭无明闇起慧明故。<a id="a-1Q"></a>六度四暴流登涅槃岸故。<a id="a-1R"></a>七对治烦恼诸内病故。<a id="a-1S"></a>八解脱一切贪爱网故。<a id="a-1T"></a>九能度无始流转旷野稠林杂染行故。<a id="a-1U"></a>诸牢狱中生死牢狱最为第一。<a id="a-1V"></a>是故初说。</p>
  <p id="a1W">十因者。<a id="a-1X"></a>一恭敬听闻如来法已得思择力。<a id="a-1Y"></a>由此能受闻法义利。<a id="a-1Z"></a>如法求财不以非法。<a id="a-1a"></a>虽复受用深见过患。<a id="a-1b"></a>二善知出离。<a id="a-1c"></a>谓退失财宝无忧无戚亦不嗟怨。<a id="a-1d"></a>乃至广说眷属离丧不深悲叹。<a id="a-1e"></a>若遭重病亦不愁恼。<a id="a-1f"></a>三深见诸欲多有过患。<a id="a-1g"></a>及见出离最胜功德舍家入道。<a id="a-1h"></a>离卧具等所有贪着。<a id="a-1i"></a>乃至证得诸妙静虑。<a id="a-1j"></a>四恭敬无倒听闻正法。<a id="a-1k"></a>能顺证解广大甚深相似甚深诸缘起法。<a id="a-1l"></a>又能引发广大善根出离欢喜。<a id="a-1m"></a>如薄伽梵说。<a id="a-1n"></a>我圣弟子专心属耳听闻正法。<a id="a-1o"></a>能断五法能修七法速疾圆满。<a id="a-1p"></a>五诸圣弟子恭敬听法。<a id="a-1q"></a>所有集起皆转成灭。<a id="a-1r"></a>六解正法已远离尘垢。<a id="a-1s"></a>于诸法中生正法眼。<a id="a-1t"></a>七能善引摄证预流果最胜资粮。<a id="a-1u"></a>乃至证得阿罗汉果及能引摄阿罗汉果最胜资粮。<a id="a-1v"></a>八能善引摄独觉资粮。<a id="a-1w"></a>九能善引摄无上正等菩提资粮。<a id="a-1x"></a>十引发一切世出世间静虑等持等至等定。</p>
  <p id="a1y">赞佛略广者。<a id="a-1z"></a>诸说法者说正法时。<a id="a-20"></a>应先赞佛赞有二种谓略及广。</p>
  <p id="a21">略者有五种。<a id="a-22"></a>一妙色。<a id="a-23"></a>二寂静。<a id="a-24"></a>三胜智。<a id="a-25"></a>四正行。<a id="a-26"></a>五威德妙色者。<a id="a-27"></a>谓三十二大丈夫相。<a id="a-28"></a>及八十种随形好。<a id="a-29"></a>寂静者。<a id="a-2A"></a>谓善能守护诸根门等。<a id="a-2B"></a>及能永拔烦恼习气。<a id="a-2C"></a>胜智者。<a id="a-2D"></a>谓于过去未来现在世法及非世法无有挂碍。<a id="a-2E"></a>正行者。<a id="a-2F"></a>谓自他利乐正行圆满。<a id="a-2G"></a>威德者。<a id="a-2H"></a>所谓如来神通游戏。<a id="a-2I"></a>复有六种略赞如来。<a id="a-2J"></a>谓德圆满故。<a id="a-2K"></a>离垢染故。<a id="a-2L"></a>无浊秽故。<a id="a-2M"></a>无与等故。<a id="a-2N"></a>唯利众生以为业故。<a id="a-2O"></a>于此业用得自在故。<a id="a-2P"></a>此广分别。<a id="a-2Q"></a>如摄决择分。<a id="a-2R"></a>广者。<a id="a-2S"></a>谓广赞如来无边功德。<a id="a-2T"></a>如说是薄伽梵无边名称。<a id="a-2U"></a>德无量故。<a id="a-2V"></a>能施光明。<a id="a-2W"></a>发智明故。<a id="a-2X"></a>能除黑闇。<a id="a-2Y"></a>永灭一切无智闇故。<a id="a-2Z"></a>成就明眼。<a id="a-2a"></a>具三眼故。<a id="a-2b"></a>见胜义谛。<a id="a-2c"></a>了达无等诸圣谛故。<a id="a-2d"></a>成就禁戒。<a id="a-2e"></a>具足增上净尸罗故。</p>
  <p id="a2f">又说是薄伽梵两足中尊。<a id="a-2g"></a>调御中胜。<a id="a-2h"></a>沙门众中最为殊美。<a id="a-2i"></a>是诸世间难得珍宝。</p>
  <p id="a2j">又说是薄伽梵为愍物者。<a id="a-2k"></a>悲有情者。<a id="a-2l"></a>乐为义者。<a id="a-2m"></a>求利物者。<a id="a-2n"></a>悲现前者。</p>
  <p id="a2o">又说是薄伽梵为眼为智。<a id="a-2p"></a>了达真理。<a id="a-2q"></a>于甚深义决定显了。<a id="a-2r"></a>凡有所作皆依义转。</p>
  <p id="a2s">又说是薄伽梵能证一切所未证义。<a id="a-2t"></a>以先证圣八支道故。<a id="a-2u"></a>自然证故。<a id="a-2v"></a>立未曾立圣梵行故。<a id="a-2w"></a>又说是薄伽梵知圣道者。<a id="a-2x"></a>显圣道者。<a id="a-2y"></a>说圣道者。<a id="a-2z"></a>导圣道者。<a id="a-30"></a>又说是薄伽梵人中师子。<a id="a-31"></a>离怖畏故。<a id="a-32"></a>人中牛王。<a id="a-33"></a>御大众故。<a id="a-34"></a>人中御者。<a id="a-35"></a>众上首故。<a id="a-36"></a>人中龙王。<a id="a-37"></a>无误失故。<a id="a-38"></a>人中良马。<a id="a-39"></a>心调顺故。<a id="a-3A"></a>人中最胜。<a id="a-3B"></a>家姓色等超诸众故。<a id="a-3C"></a>人中最上。<a id="a-3D"></a>戒行智慧最胜威德越诸人故。<a id="a-3E"></a>人中莲花。<a id="a-3F"></a>世间八法所不染故。<a id="a-3G"></a>无等无与等故。<a id="a-3H"></a>无等等等去来今无有与等诸善逝故。<a id="a-3I"></a>第一于诸有情为最上故。<a id="a-3J"></a>大仙上尸罗故。<a id="a-3K"></a>长时积集诸梵行故。<a id="a-3L"></a>证古大仙所证法故。<a id="a-3M"></a>最胜者。<a id="a-3N"></a>调伏一切天魔外道烦恼等故。<a id="a-3O"></a>牟尼无有一切掉慢等故。<a id="a-3P"></a>与三寂静具相应故。<a id="a-3Q"></a>不可引夺一切生等及诸异论不能夺故。<a id="a-3R"></a>沐浴离诸恶故。<a id="a-3S"></a>到彼岸越度一切萨迦耶故。</p>
  <p id="a3T">又说如来应正等觉明行圆满善逝世间解无上丈夫善调御士天人师佛薄伽梵。</p>
  <p id="a3U">又说白法圆满一切智者正法之主无忘失法有情坚胜。<a id="a-3V"></a>一切苦乐不缠扰心。</p>
  <p id="a3W">又说善调者密护根门。<a id="a-3X"></a>善满足故。<a id="a-3Y"></a>寂静者净尸罗受。<a id="a-3Z"></a>善满足故。<a id="a-3a"></a>安隐者已入决定地故。<a id="a-3b"></a>般涅槃者已证菩提故。<a id="a-3c"></a>拔毒箭者永拔一切有爱箭故。</p>
  <p id="a3d">又说调伏一切不调伏者。<a id="a-3e"></a>寂静一切不寂静者。<a id="a-3f"></a>如前已说。<a id="a-3g"></a>安隐一切不安隐者善能建立诸凡夫等。<a id="a-3h"></a>令证预流一来果故。</p>
  <p id="a3i">又说无杻械者。<a id="a-3j"></a>出火坑者。<a id="a-3k"></a>度深堑者。<a id="a-3l"></a>制求欲者。<a id="a-3m"></a>不倾动者。<a id="a-3n"></a>摧慢幢者。<a id="a-3o"></a>大常住者。</p>
  <p id="a3p">又说大阿罗汉诸漏永尽。<a id="a-3q"></a>如前广说。<a id="a-3r"></a>乃至尽诸有结。</p>
  <p id="a3s">又说永断五分成就六分。<a id="a-3t"></a>如是广说乃至纯善积聚无上丈夫。</p>
  <p id="a3u">又说善知法者乃至善知补特伽罗尊卑者。<a id="a-3v"></a>又说大沙门大婆罗门离垢无垢良医商主胜观察世间依众生尊。<a id="a-3w"></a>此中离垢者。<a id="a-3x"></a>烦恼障断故无垢者。<a id="a-3y"></a>所知障断故。<a id="a-3z"></a>又永拔习气故名无垢日夜六返观察世间故名胜观察。<a id="a-40"></a>又说是一切种善清净者。<a id="a-41"></a>大丈夫相及随形好。<a id="a-42"></a>庄严身者具足十力。<a id="a-43"></a>为大力者。<a id="a-44"></a>具四无畏。<a id="a-45"></a>无所畏者。<a id="a-46"></a>成就大悲。<a id="a-47"></a>于三念住。<a id="a-48"></a>安住念者。<a id="a-49"></a>成就三种不护及无忘失法。<a id="a-4A"></a>永害一切烦恼习气。<a id="a-4B"></a>具足一切种妙智者。<a id="a-4C"></a>此中大悲者。<a id="a-4D"></a>长时积集故。<a id="a-4E"></a>谓经三大劫阿僧企耶方乃证得。<a id="a-4F"></a>又复依缘一切众生故。<a id="a-4G"></a>缘一切种苦为境界故。<a id="a-4H"></a>得诸众生一切损恼变异事等所不能转故。<a id="a-4I"></a>于一切有情起平等行故。</p>
  <p id="a4J">学胜利者。<a id="a-4K"></a>谓说法师应依如是建立释经法相。<a id="a-4L"></a>先应寻求若文若义。<a id="a-4M"></a>次应解了如先所说五种。<a id="a-4N"></a>为他说正法时解释道理。<a id="a-4O"></a>次应如是安立自身于先所说说法者相谓善法义等十种圆满。<a id="a-4P"></a>如是自安立已。<a id="a-4Q"></a>然后依如先所说差别道理应起言说。<a id="a-4R"></a>谓处五大众以如前所说可喜乐等八种言词为众说法。<a id="a-4S"></a>又安处他令于恭敬无倒听闻。<a id="a-4T"></a>又应先赞大师功德。<a id="a-4U"></a>若有具足如是五分说正法者。<a id="a-4V"></a>当知犹如五分音乐能令自他生大欢喜。<a id="a-4W"></a>又能引发自他利益。<a id="a-4X"></a>又若能如是善修学者。<a id="a-4Y"></a>当知具足五种胜利。<a id="a-4Z"></a>一于佛言义解了不难。<a id="a-4a"></a>二能善圆满说诸法相。<a id="a-4b"></a>三能善起发自他相续广大欢喜。<a id="a-4c"></a>四引善出离天上人中广大名称。<a id="a-4d"></a>五生起无量最胜功德。</p>
  <p id="a4e">复次如佛所说住学胜利经。<a id="a-4f"></a>此经体性。<a id="a-4g"></a>谓文及义。<a id="a-4h"></a>文者。<a id="a-4i"></a>谓此经言。<a id="a-4j"></a>汝等苾刍应当安住修学胜利。<a id="a-4k"></a>此中有十二字四名一句。<a id="a-4l"></a>如是则摄名句字身。<a id="a-4m"></a>此中言说是学处相故则摄于相。<a id="a-4n"></a>如来言说本为苾刍请问即摄机请。<a id="a-4o"></a>如来所说言音即摄于语。<a id="a-4p"></a>是故此经一句具摄六文。<a id="a-4q"></a>如是慧为上首等诸句中。<a id="a-4r"></a>随相应知。</p>
  <p id="a4s">复次义者谓地义中但说声闻地义。<a id="a-4t"></a>或具五地。<a id="a-4u"></a>经言学胜利者。<a id="a-4v"></a>是资粮地。<a id="a-4w"></a>慧为上首者。<a id="a-4x"></a>是方便地。<a id="a-4y"></a>解脱坚固念为增上者。<a id="a-4z"></a>是见修等地。<a id="a-50"></a>是名地义。</p>
  <p id="a51">相义中学胜利者。<a id="a-52"></a>是戒自相。<a id="a-53"></a>慧为上首者具二种相。<a id="a-54"></a>谓慧所依助伴等中。<a id="a-55"></a>唯慧自体是自相。<a id="a-56"></a>慧之眷属及所缘等。<a id="a-57"></a>名为共相。<a id="a-58"></a>解脱坚固者。<a id="a-59"></a>谓永离一切烦恼粗重。<a id="a-5A"></a>是解脱自相。<a id="a-5B"></a>念为增上者。<a id="a-5C"></a>是念自相。<a id="a-5D"></a>如是等是名相义。</p>
  <p id="a5E">作意义中学胜利者。<a id="a-5F"></a>非作意体唯显作意建立处所。<a id="a-5G"></a>慧为上首者。<a id="a-5H"></a>显示了相胜解二种作意应知。<a id="a-5I"></a>解脱坚固者。<a id="a-5J"></a>当知显示远离摄乐方便究竟方便究竟果四种作意。<a id="a-5K"></a>念为增上者。<a id="a-5L"></a>当知此显观察作意。<a id="a-5M"></a>如是等是作意义。<a id="a-5N"></a>由此道理于智等中亦应随相分别。</p>
  <p id="a5O">处所义中依于涅槃摄受学处。<a id="a-5P"></a>依清净行。<a id="a-5Q"></a>如其所应起教导等。<a id="a-5R"></a>所谓教导乃至庆慰。<a id="a-5S"></a>当知此中亦通有善等行。<a id="a-5T"></a>随其最胜唯说清净行。<a id="a-5U"></a>唯依出家补特伽罗。<a id="a-5V"></a>又于下根等一切众生中。<a id="a-5W"></a>应当发起庆慰等事。<a id="a-5X"></a>谓依过去现在时起于庆慰。<a id="a-5Y"></a>已证得故。<a id="a-5Z"></a>正证得故。<a id="a-5a"></a>依现在时起于示现。<a id="a-5b"></a>依未来时起于教导及赞励。<a id="a-5c"></a>是名处所义。</p>
  <p id="a5d">过患义中谓夫出家者。<a id="a-5e"></a>不应行于异行。<a id="a-5f"></a>不应贮余财物。</p>
  <p id="a5g">胜利义中谓修三学满足是可称赞。<a id="a-5h"></a>所治义中谓犯尸罗无智烦恼及忘失念。<a id="a-5i"></a>当知护尸罗等即是能对治义。<a id="a-5j"></a>又一切杂染行皆是所治义。<a id="a-5k"></a>三学行等是能治义。</p>
  <p id="a5l">略义中谓住学胜利乃至念为增上。<a id="a-5m"></a>此略序宗名为略义。<a id="a-5n"></a>广义中谓广分别此。<a id="a-5o"></a>应知是名广义更无过上。</p>
  <p id="a5p">复次于解释中法者。<a id="a-5q"></a>谓于十二分教中契经所摄及记别摄。<a id="a-5r"></a>了义说故。</p>
  <p id="a5s">等起者。<a id="a-5t"></a>谓为开示遍行行智力自体故发起此经。<a id="a-5u"></a>又为显示精勤修习清净行者及示爱重世财利者。<a id="a-5v"></a>令信解此所化众生依住学胜利等精勤修习。<a id="a-5w"></a>速得圆满三学胜利故。<a id="a-5x"></a>又为显示四种苾刍体故。<a id="a-5y"></a>经言。<a id="a-5z"></a>学胜利者。<a id="a-60"></a>为令远离种性形相苾刍体故。<a id="a-61"></a>及令远离诈现密护轨则威仪苾刍体故。<a id="a-62"></a>又言慧为上首者。<a id="a-63"></a>为令远离计着虚妄名称苾刍体故。<a id="a-64"></a>解脱坚固念增上者。<a id="a-65"></a>劝彼修习真实行苾刍体故。<a id="a-66"></a>所以者何。<a id="a-67"></a>若有爱乐名称等人。<a id="a-68"></a>但为名等励己。<a id="a-69"></a>听受正法不为增长智慧。<a id="a-6A"></a>若有远离前所说过。<a id="a-6B"></a>是名真实行摄于正解脱乐欲证得。<a id="a-6C"></a>又为于下劣法生知足者。<a id="a-6D"></a>劝令修学增上法故。<a id="a-6E"></a>谓为乐求随顺世间文章咒术。<a id="a-6F"></a>于戒慢缓者。<a id="a-6G"></a>说学胜利为唯守尸罗。<a id="a-6H"></a>舍多闻者。<a id="a-6I"></a>说慧为上首。<a id="a-6J"></a>为唯于闻思生知足者。<a id="a-6K"></a>说解脱坚固。<a id="a-6L"></a>为于戒慧解脱起增上慢者。<a id="a-6M"></a>说念为增上。<a id="a-6N"></a>如是等类是名等起。</p>
  <p id="a6O">义者总义中当知。<a id="a-6P"></a>此经宣说正行及正行果。<a id="a-6Q"></a>如是戒等三学名学分量。<a id="a-6R"></a>经言。<a id="a-6S"></a>如是住者此显正方便行所摄四种瑜伽。<a id="a-6T"></a>又言。<a id="a-6U"></a>如是住三学者此显正行果。<a id="a-6V"></a>此中信欲为先故摄受尸罗。<a id="a-6W"></a>听受法时由正勤力修习慧等要假方便。<a id="a-6X"></a>别义中所谓学者。<a id="a-6Y"></a>是精进如教行若习若修名差别也。<a id="a-6Z"></a>身语及命清净现行是学自相。<a id="a-6a"></a>由戒忍等显发正行。<a id="a-6b"></a>故名为学。<a id="a-6c"></a>又为求寂静清凉之果进习除灭。<a id="a-6d"></a>故名为学。<a id="a-6e"></a>如是等类训释名言。<a id="a-6f"></a>如前应说。<a id="a-6g"></a>相故。<a id="a-6h"></a>自体故。<a id="a-6i"></a>业故。<a id="a-6j"></a>法故。<a id="a-6k"></a>因果故。<a id="a-6l"></a>义门差别中先辩自体差别学者。<a id="a-6m"></a>显示七品尸罗。<a id="a-6n"></a>或过一百五十学处。<a id="a-6o"></a>界差别者。<a id="a-6p"></a>谓欲缠中唯有别解脱律仪静虑律仪。<a id="a-6q"></a>唯在色无色缠无漏律仪是不系。<a id="a-6r"></a>时差别者。<a id="a-6s"></a>谓过去世已学。<a id="a-6t"></a>未来世当学。<a id="a-6u"></a>现在世正学。<a id="a-6v"></a>位差别者。<a id="a-6w"></a>谓已入正法补特伽罗。<a id="a-6x"></a>学未成熟是下位。<a id="a-6y"></a>学正成熟是中位。<a id="a-6z"></a>学已成熟是上位。<a id="a-70"></a>心不喜乐励力修行诸梵行者。<a id="a-71"></a>是苦位。<a id="a-72"></a>其心喜乐不励力修行诸梵行者。<a id="a-73"></a>是乐位。<a id="a-74"></a>任运修行诸梵行者。<a id="a-75"></a>是不苦不乐位。<a id="a-76"></a>唯是善位非不善位。<a id="a-77"></a>若听受者是闻位。<a id="a-78"></a>若审察者。<a id="a-79"></a>是思位。<a id="a-7A"></a>得定修者。<a id="a-7B"></a>是修位。<a id="a-7C"></a>若未证得增上心慧者。<a id="a-7D"></a>是增上戒位。<a id="a-7E"></a>若已证得者。<a id="a-7F"></a>名增上心慧位。<a id="a-7G"></a>如是等类是位差别。<a id="a-7H"></a>补特伽罗差别者。<a id="a-7I"></a>此中意说出家补特伽罗。<a id="a-7J"></a>或钝根或利根。<a id="a-7K"></a>或贪等行或等分行或薄尘行。<a id="a-7L"></a>唯是声闻非独觉非菩萨。<a id="a-7M"></a>由彼独觉各别觉悟。<a id="a-7N"></a>诸菩萨等解脱坚固。<a id="a-7O"></a>是故如来不为彼说共住修学。<a id="a-7P"></a>又复此中唯说般涅槃。<a id="a-7Q"></a>为法者。<a id="a-7R"></a>已入正法者。<a id="a-7S"></a>无有障碍者。<a id="a-7T"></a>具缚者。<a id="a-7U"></a>不具缚者。<a id="a-7V"></a>非无缚者。<a id="a-7W"></a>唯人非天。<a id="a-7X"></a>是名补特伽罗。<a id="a-7Y"></a>差别如于学如是分别当知。<a id="a-7Z"></a>于胜利性慧上首性。<a id="a-7a"></a>解脱坚固性。<a id="a-7b"></a>念增上性。<a id="a-7c"></a>随其所应五种差别。<a id="a-7d"></a>应广分别。<a id="a-7e"></a>此中胜利者。<a id="a-7f"></a>是功德增进圆满名之差别。<a id="a-7g"></a>如经说。<a id="a-7h"></a>观十胜利者。<a id="a-7i"></a>是其体性。<a id="a-7j"></a>释名者是法于身随摄利益及应称赞。<a id="a-7k"></a>故名胜利。<a id="a-7l"></a>又如是法随生有情之所随逐。<a id="a-7m"></a>故名胜利。<a id="a-7n"></a>又如是法称赞随逐。<a id="a-7o"></a>故名胜利。<a id="a-7p"></a>义门差别者。<a id="a-7q"></a>当知十种差别。<a id="a-7r"></a>谓能摄僧伽令僧精恳。<a id="a-7s"></a>乃至广说。</p>
  <p id="a7t">经言。<a id="a-7u"></a>苾刍者是沙门舍家趣非家等。<a id="a-7v"></a>名之差别。<a id="a-7w"></a>具足别解脱律仪众同分是苾刍体。<a id="a-7x"></a>释名者于色形等精勤守护近恶趣等又能摄引不坏功德。<a id="a-7y"></a>故名苾刍。<a id="a-7z"></a>义门差别者。<a id="a-80"></a>谓刹帝利等差别。<a id="a-81"></a>上族下族差别。<a id="a-82"></a>少中老等差别应知。<a id="a-83"></a>经言。<a id="a-84"></a>住者。<a id="a-85"></a>是俯就于时精勤修习。<a id="a-86"></a>名之差别。<a id="a-87"></a>此住自体。<a id="a-88"></a>离所说学无别有法。<a id="a-89"></a>释名者。<a id="a-8A"></a>由种种威仪摄受时分。<a id="a-8B"></a>故名为住。<a id="a-8C"></a>义门差别者。<a id="a-8D"></a>谓威仪差别。<a id="a-8E"></a>朝中后分差别。<a id="a-8F"></a>日夜差别。<a id="a-8G"></a>应知。<a id="a-8H"></a>经言慧者是智见。<a id="a-8I"></a>明现观等。<a id="a-8J"></a>名之差别。<a id="a-8K"></a>简择法相心所有法为体。<a id="a-8L"></a>释名者。<a id="a-8M"></a>简择为体。<a id="a-8N"></a>非智对治故名为慧。<a id="a-8O"></a>又各各差别能了知此故名为慧。<a id="a-8P"></a>又能显了识所了别故名为慧。<a id="a-8Q"></a>义门差别者。<a id="a-8R"></a>随其所应。<a id="a-8S"></a>如前分别。</p>
  <p id="a8T">经言。<a id="a-8U"></a>解脱者。<a id="a-8V"></a>是永断离系清净。<a id="a-8W"></a>尽灭离欲如是等。<a id="a-8X"></a>名之差别。<a id="a-8Y"></a>粗重永除烦恼断灭为体。<a id="a-8Z"></a>释名者。<a id="a-8a"></a>能脱种种贪等系缚故名解脱。<a id="a-8b"></a>又复世尊为种种牟尼说。<a id="a-8c"></a>此以为牟尼体性故名解脱。<a id="a-8d"></a>义门差别者。<a id="a-8e"></a>谓待时解脱。<a id="a-8f"></a>不动解脱。<a id="a-8g"></a>见所断烦恼解脱。<a id="a-8h"></a>修所断烦恼解脱。<a id="a-8i"></a>欲缠解脱。<a id="a-8j"></a>色缠解脱。<a id="a-8k"></a>无色缠解脱。<a id="a-8l"></a>如是等类如前差别应知。</p>
  <p id="a8m">经言。<a id="a-8n"></a>念者是不忘失。<a id="a-8o"></a>心明记忆等。<a id="a-8p"></a>名之差别。<a id="a-8q"></a>心所有法为体。<a id="a-8r"></a>释名者。<a id="a-8s"></a>追忆诸法故名为念。<a id="a-8t"></a>又如所经事随所作意令心明记故名为念。<a id="a-8u"></a>义门差别者。<a id="a-8v"></a>谓念佛念法乃至广说六念应知。<a id="a-8w"></a>又念住差别等。<a id="a-8x"></a>随其所应当广说。</p>
  <p id="a8y">复次释难中。<a id="a-8z"></a>问学胜利者义何谓耶。<a id="a-90"></a>答此言欲显于增上戒学见胜功德勤修习住。<a id="a-91"></a>问慧为上首者义何谓耶。<a id="a-92"></a>答此言显示于诸根中慧根第一。<a id="a-93"></a>问解脱坚固者义何谓耶。<a id="a-94"></a>答此言显示见修所断烦恼永断。<a id="a-95"></a>问念为增上者义何谓耶。<a id="a-96"></a>答此言显示于少下劣所得功德不生知足。</p>
  <p id="a97">问于余经中三学次第世尊异说。<a id="a-98"></a>何故此中增上戒后即说增上慧。<a id="a-99"></a>又复不说增上心学胜利耶。<a id="a-9A"></a>答此言总摄闻思修等所成诸慧。<a id="a-9B"></a>欲显由无悔等次第发三摩地。<a id="a-9C"></a>即是显示增上心学。<a id="a-9D"></a>如薄伽梵说。<a id="a-9E"></a>于是五根最能摄受所摄受者。<a id="a-9F"></a>所谓慧根。<a id="a-9G"></a>以诸苾刍成就如是胜慧根故乃至能修三摩地根。<a id="a-9H"></a>是故由慧根力乃至三摩地根皆得成就。<a id="a-9I"></a>今此经中薄伽梵显示智慧是三摩地引因及能引断烦恼。<a id="a-9J"></a>由说增上慧学故。<a id="a-9K"></a>当知兼说慧俱增上心学。</p>
  <p id="a9L">问若尔余经中说三学修习进趣圆满。<a id="a-9M"></a>何故不说增上心学修习满耶。<a id="a-9N"></a>答如前所说道理此中应知。</p>
  <p id="a9O">问何故此中但说学胜利住不说慧胜利住解脱胜利住。<a id="a-9P"></a>答但劝摄受下劣胜利。<a id="a-9Q"></a>当知亦令所化有情摄受一切增上胜利。<a id="a-9R"></a>又摄僧等十种胜利明显易入。<a id="a-9S"></a>是故但说学胜利住。<a id="a-9T"></a>问夫解脱者于诸法中最为上首。<a id="a-9U"></a>何故但说慧上首住不说解脱上首住。<a id="a-9V"></a>答于下劣中尚令所化有情取增上性。<a id="a-9W"></a>当知亦令所化于增上法取为增上。<a id="a-9X"></a>又于解脱显差别故。<a id="a-9Y"></a>何者差别。<a id="a-9Z"></a>谓望无常上首之慧解脱最为常住坚实。<a id="a-9a"></a>问何等名为学胜利住。<a id="a-9b"></a>答由于随所建立众多学处观十胜利故。<a id="a-9c"></a>常守尸罗坚守尸罗恒作恒转。<a id="a-9d"></a>如是名为住学胜利。<a id="a-9e"></a>问摄受僧等诸句何义。<a id="a-9f"></a>答摄受僧伽者是总句。<a id="a-9g"></a>余是别句令僧精恳者。<a id="a-9h"></a>令离受用欲乐边故。<a id="a-9i"></a>令僧安乐者。<a id="a-9j"></a>令离受用自苦边故。<a id="a-9k"></a>未信令信者。<a id="a-9l"></a>未入正法令趣入故。<a id="a-9m"></a>已信令增长者。<a id="a-9n"></a>已入正法令成熟故。<a id="a-9o"></a>难调伏令调伏者。<a id="a-9p"></a>犯尸罗者善驱摈故。<a id="a-9q"></a>令惭愧者安乐住者。<a id="a-9r"></a>净持戒者令无悔恼故防护现法漏者。<a id="a-9s"></a>顺伏烦恼缠故。<a id="a-9t"></a>损害后法漏者。<a id="a-9u"></a>止息邪愿住梵行故。<a id="a-9v"></a>随顺永断惑随眠故。<a id="a-9w"></a>为令多人梵行久住增广。<a id="a-9x"></a>乃至为诸天人正善开示者。<a id="a-9y"></a>为令圣教相续不断绝故。</p>
  <p id="a9z">如是十种胜利。<a id="a-A0"></a>略说则为三种胜利。<a id="a-A1"></a>广开三种则为十种。<a id="a-A2"></a>三种者。<a id="a-A3"></a>一令僧不染污住。<a id="a-A4"></a>二令僧得安乐住。<a id="a-A5"></a>三令圣教长时随转。<a id="a-A6"></a>此中由七种随护显示不染污住及安乐住。<a id="a-A7"></a>七种随护者。<a id="a-A8"></a>一敬养随护。<a id="a-A9"></a>二自苦行随护。<a id="a-AA"></a>三众具乏少随护。<a id="a-AB"></a>四展转众随护。<a id="a-AC"></a>五心追变随护。<a id="a-AD"></a>六烦恼缠随护。<a id="a-AE"></a>七邪愿随护。<a id="a-AF"></a>最后一句显示圣教长时随转。</p>
  <p id="aAG">云何名为常守尸罗。<a id="a-AH"></a>谓不舍学处故。<a id="a-AI"></a>云何名为坚守尸罗。<a id="a-AJ"></a>谓不犯学处故。<a id="a-AK"></a>云何恒作。<a id="a-AL"></a>谓学处不穿穴故。<a id="a-AM"></a>云何恒转。<a id="a-AN"></a>谓穿穴尸罗复转还故。<a id="a-AO"></a>云何受学学处。<a id="a-AP"></a>谓具足随学诸学处故。<a id="a-AQ"></a>如是行者。<a id="a-AR"></a>常守尸罗坚守尸罗。<a id="a-AS"></a>闻正法已独于静处。<a id="a-AT"></a>系念思惟筹量观察。<a id="a-AU"></a>为欲发起增上心慧故。<a id="a-AV"></a>又此行者。<a id="a-AW"></a>依闻思修所生智慧能证解脱。<a id="a-AX"></a>此解脱性不退法故。<a id="a-AY"></a>说名为坚。<a id="a-AZ"></a>出世智果故不可退转。<a id="a-Aa"></a>又此行者。<a id="a-Ab"></a>由念力故审自观察。<a id="a-Ac"></a>我尸罗蕴为圆满不。<a id="a-Ad"></a>我于诸法为通达不。<a id="a-Ae"></a>我于解脱为善证不。<a id="a-Af"></a>如是依止忆念力故。<a id="a-Ag"></a>具学胜利发上首慧证坚解脱。<a id="a-Ah"></a>又复此念略有三种。<a id="a-Ai"></a>谓或因说法。<a id="a-Aj"></a>或依教授。<a id="a-Ak"></a>或复观察作与不作。</p>
  <p id="aAl">问薄伽梵宣说尸罗有无量种。<a id="a-Am"></a>谓邬波索迦尸罗。<a id="a-An"></a>苾刍尸罗。<a id="a-Ao"></a>邬波婆娑尸罗。<a id="a-Ap"></a>静虑尸罗。<a id="a-Aq"></a>三摩钵底尸罗。<a id="a-Ar"></a>圣爱尸罗。<a id="a-As"></a>如是等今于此中依何尸罗而说住学胜利。<a id="a-At"></a>答苾刍尸罗由最胜故。</p>
  <p id="aAu">问如薄伽梵说。<a id="a-Av"></a>慧亦多种。<a id="a-Aw"></a>所谓闻所生慧。<a id="a-Ax"></a>思所生慧。<a id="a-Ay"></a>修所生慧。<a id="a-Az"></a>今于此中依何等慧而说住慧上首。<a id="a-B0"></a>答具说三慧。<a id="a-B1"></a>问佛说解脱亦有多种。<a id="a-B2"></a>谓世间解脱。<a id="a-B3"></a>出世间解脱。<a id="a-B4"></a>有学解脱无学解脱。<a id="a-B5"></a>可动解脱。<a id="a-B6"></a>不动解脱。<a id="a-B7"></a>如是等今于此中依何解脱而说解脱坚住。<a id="a-B8"></a>答依彼出世不动解脱。</p>
  <p id="aB9">问如来说念亦有多种。<a id="a-BA"></a>谓于身等境界住念久作久说等随念。<a id="a-BB"></a>读诵等随念。<a id="a-BC"></a>教授等随念。<a id="a-BD"></a>应作不应作随念。<a id="a-BE"></a>念佛等随念。<a id="a-BF"></a>今于此中依何等念说念增上。<a id="a-BG"></a>答从胜为论说应作不作观察随念。</p>
  <p id="aBH">复次次第中。<a id="a-BI"></a>谓先依苾刍尸罗住已。<a id="a-BJ"></a>次听受正法。<a id="a-BK"></a>次应如理作意。<a id="a-BL"></a>如是行者。<a id="a-BM"></a>由净持戒故无有忧悔。<a id="a-BN"></a>由无悔等次第能发正三摩地。<a id="a-BO"></a>谓由方便所摄慧如理思惟故增上心学成就。<a id="a-BP"></a>是名圆满次第。<a id="a-BQ"></a>前前为因后后得圆满故。<a id="a-BR"></a>又住学胜利为得慧上首故。<a id="a-BS"></a>住慧上首为证解脱坚固故。<a id="a-BT"></a>云何能得住学胜利乃至解脱坚固。<a id="a-BU"></a>谓由念增上力故。<a id="a-BV"></a>是名能成次第。<a id="a-BW"></a>又经言。<a id="a-BX"></a>若如是住修习三学速得圆满。<a id="a-BY"></a>是亦名为能成次第。</p>
  <p id="aBZ">解释次第者。<a id="a-Ba"></a>如经言。<a id="a-Bb"></a>大师者。<a id="a-Bc"></a>谓能善教诫声闻弟子应作不应作事。<a id="a-Bd"></a>故名大师。<a id="a-Be"></a>又能化导无量众生证苦寂灭。<a id="a-Bf"></a>故名大师。<a id="a-Bg"></a>又为摧灭邪秽外道出现于世。<a id="a-Bh"></a>故名大师。<a id="a-Bi"></a>声闻者。<a id="a-Bj"></a>谓从他听闻正法音声。<a id="a-Bk"></a>故名声闻。<a id="a-Bl"></a>又能令他闻正法声。<a id="a-Bm"></a>故名声闻。</p>
  <p id="aBn">问复何因缘唯为声闻说住学胜利等。<a id="a-Bo"></a>答由声闻众是薄伽梵随顺修学真实弟子故。<a id="a-Bp"></a>法者。<a id="a-Bq"></a>所谓宣说名句文身学处者。<a id="a-Br"></a>所谓宣说五犯聚事。<a id="a-Bs"></a>成就怜愍者。<a id="a-Bt"></a>于处长夜诸众生等。<a id="a-Bu"></a>恒住慈等四种无量。<a id="a-Bv"></a>成就悲者。<a id="a-Bw"></a>能拔众生多苦法故。<a id="a-Bx"></a>乐义利者。<a id="a-By"></a>能授众生无量乐法故。<a id="a-Bz"></a>求利益者。<a id="a-C0"></a>欲令众生摄受种种妙善法故。<a id="a-C1"></a>恒悲愍者。<a id="a-C2"></a>能拔众生种种诸恶不善法故。<a id="a-C3"></a>又言。<a id="a-C4"></a>为令多人梵行久住者依刹帝利等大种姓说。<a id="a-C5"></a>增广者。<a id="a-C6"></a>谓即此等诸众生类。<a id="a-C7"></a>后后众会渐渐广大。<a id="a-C8"></a>乃至为诸天人者。<a id="a-C9"></a>谓即于如是增广种类中有势力者。<a id="a-CA"></a>此显世尊大悲普覆非唯一分。<a id="a-CB"></a>正善开示者。<a id="a-CC"></a>谓如诸所有及尽诸所有一切诸法。<a id="a-CD"></a>说正法者。<a id="a-CE"></a>谓十二分教听受研寻住持读诵处静思惟。<a id="a-CF"></a>如是境界是名为法。<a id="a-CG"></a>为利益者。<a id="a-CH"></a>依增上戒说。<a id="a-CI"></a>为安乐者。<a id="a-CJ"></a>谓不依止苦难不自在行。<a id="a-CK"></a>为利益安乐者。<a id="a-CL"></a>谓诸离欲者增上心增上慧行此行善故名利益。<a id="a-CM"></a>顺摄故名安乐。<a id="a-CN"></a>又若处世尊赞说杜多功德。<a id="a-CO"></a>是名利益。<a id="a-CP"></a>若处世尊听受百味饮食百千衣服。<a id="a-CQ"></a>是名安乐。<a id="a-CR"></a>若处世尊建立三学。<a id="a-CS"></a>是名利益安乐。<a id="a-CT"></a>如来于诸法中以种种慧善观察者。<a id="a-CU"></a>谓若为利益。<a id="a-CV"></a>若为安乐。<a id="a-CW"></a>若为利益安乐。<a id="a-CX"></a>依增上戒学增上心学增上慧学说。<a id="a-CY"></a>此中有二因缘名善观察。<a id="a-CZ"></a>谓于长夜遍了知故。<a id="a-Ca"></a>不颠倒觉故。<a id="a-Cb"></a>彼彼解脱善证得者依增上心增上慧说此中有二因缘名善证得。<a id="a-Cc"></a>谓究竟行故。<a id="a-Cd"></a>不退转法故。<a id="a-Ce"></a>我尸罗蕴不圆满者。<a id="a-Cf"></a>谓或于尸罗一分修习。<a id="a-Cg"></a>或不依止。<a id="a-Ch"></a>如是尸罗圆满修习诸等持戒。<a id="a-Ci"></a>我于诸法不善观察者。<a id="a-Cj"></a>由二种观察如前说。<a id="a-Ck"></a>我于解脱不善证得者。<a id="a-Cl"></a>由二种证得如前说。<a id="a-Cm"></a>我所应说如是已说者。<a id="a-Cn"></a>谓总结前略说及广分别应知。</p>
  <p id="aCo">复次由六种相应当解释一切佛经。<a id="a-Cp"></a>一由遍知诸法故。<a id="a-Cq"></a>二由舍恶行大小惑故。<a id="a-Cr"></a>三由受善行故。<a id="a-Cs"></a>四由智遍知通达病等行故。<a id="a-Ct"></a>五由彼果故。<a id="a-Cu"></a>六由自他受彼果故。<a id="a-Cv"></a>由如是六相及由如前建立诸相应。<a id="a-Cw"></a>善解释一切佛经。<a id="a-Cx"></a>此中法者。<a id="a-Cy"></a>谓蕴界处缘起念住正断等。<a id="a-Cz"></a>彼果者。<a id="a-D0"></a>谓厌离欲解脱般涅槃。<a id="a-D1"></a>自他受彼果者。<a id="a-D2"></a>谓我生已尽等。<a id="a-D3"></a>如是总名摄释分。<a id="a-D4"></a>今此品中显示此论有四种相。<a id="a-D5"></a>一最胜相。<a id="a-D6"></a>二自体相。<a id="a-D7"></a>三清净相。<a id="a-D8"></a>四辩教相。<a id="a-D9"></a>此中最胜相由二颂。<a id="a-DA"></a>自体相由五颂。<a id="a-DB"></a>清净相由二颂。<a id="a-DC"></a>辩教相由一颂。</p>
 </body>
</html>