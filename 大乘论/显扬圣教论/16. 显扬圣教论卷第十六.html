<!doctype html>
<html id="z3IBVQ2xV" data-ver="971">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">显扬圣教论卷第十六</h1>
  <h2 id="a2">成空品第六之余</h2>
  <p id="a3">论曰。<a id="a-4"></a>如是空理。<a id="a-5"></a>依修故证。<a id="a-6"></a>云何为修。<a id="a-7"></a>颂曰。</p>
  <p id="a8">修差别十八　　或有毒无毒</p>
  <p id="a9">对治五种执　　略二种应知</p>
  <p id="aA">论曰。<a id="a-B"></a>修相差别有十八种。</p>
  <p id="aC">一声闻相应作意修。<a id="a-D"></a>谓如有一是声闻住声闻法性。<a id="a-E"></a>或未入正性无生。<a id="a-F"></a>或已入正性无生。<a id="a-G"></a>唯观自利不观利他。<a id="a-H"></a>依安立谛作意门入真如理。<a id="a-I"></a>自内缘有分量法。<a id="a-J"></a>起厌离无欲解脱行。<a id="a-K"></a>为尽自爱作意修习。<a id="a-L"></a>是名声闻相应作意修。</p>
  <p id="aM">二菩萨作意修。<a id="a-N"></a>谓如有一是菩萨住菩萨法性。<a id="a-O"></a>或未入正性无生。<a id="a-P"></a>或已入正性无生。<a id="a-Q"></a>观自他俱利依安立非安立谛作意门入真如理。<a id="a-R"></a>自内缘无分量法大悲增上故起利益他摄受方便行。<a id="a-S"></a>履无上迹。<a id="a-T"></a>因为尽自他爱作意修习。<a id="a-U"></a>是名菩萨作意修。</p>
  <p id="aV">三影像作意修。<a id="a-W"></a>谓或思惟有分别毗钵舍那品三摩地所行本境界法同分影像。<a id="a-X"></a>或复思惟无分别奢摩他品三摩地所行本境界法同分影像。<a id="a-Y"></a>如是修习名为影像作意修。</p>
  <p id="aZ">四事究竟作意修。<a id="a-a"></a>谓思惟诸法若过去若未来若现在。<a id="a-b"></a>若内若外。<a id="a-c"></a>若粗若细。<a id="a-d"></a>若远若近。<a id="a-e"></a>或复思惟诸法真如尽诸所有。<a id="a-f"></a>如诸所有如是修习。<a id="a-g"></a>是名事究竟作意修。</p>
  <p id="ah">五事成就修。<a id="a-i"></a>谓已证得根本静虑及世出世三摩钵底。<a id="a-j"></a>如是修习是名事成就修。</p>
  <p id="ak">六得修。<a id="a-l"></a>谓如有一依初静虑。<a id="a-m"></a>或修习无常想。<a id="a-n"></a>或乃至修习死想时。<a id="a-o"></a>此人所有不现在前所余善想。<a id="a-p"></a>若自地摄若下地摄。<a id="a-q"></a>及彼所引世及出世所有功德。<a id="a-r"></a>皆悉修习令其转增。<a id="a-s"></a>猛利清净当得生起。<a id="a-t"></a>证得彼法自在成就。<a id="a-u"></a>是名得修。</p>
  <p id="av">七习修。<a id="a-w"></a>谓如有一现前思惟彼彼诸法起无常等所有善想。<a id="a-x"></a>及现修习诸余善法。<a id="a-y"></a>如是修习是名习修。</p>
  <p id="az">八除遣修。<a id="a-10"></a>谓如有一思惟三摩地所行影像相故除遣诸法根本性相。<a id="a-11"></a>令不复现依以榍出榍道理。<a id="a-12"></a>犹如有人以其细榍除遣粗榍。<a id="a-13"></a>或以身安遣身粗重。<a id="a-14"></a>如前已说。<a id="a-15"></a>是名除遣修。</p>
  <p id="a16">九对治修。<a id="a-17"></a>谓思惟修习。<a id="a-18"></a>厌坏对治。<a id="a-19"></a>断对治。<a id="a-1A"></a>持对治。<a id="a-1B"></a>远分对治。<a id="a-1C"></a>是名对治修。<a id="a-1D"></a>此中闻思所生道是厌坏对治。<a id="a-1E"></a>出世间道是断对治。<a id="a-1F"></a>彼果转依是持对治。<a id="a-1G"></a>世间修慧道是远分对治。</p>
  <p id="a1H">十身修。<a id="a-1I"></a>十一戒修。<a id="a-1J"></a>十二心修。<a id="a-1K"></a>十三慧修。<a id="a-1L"></a>如其次第依根防护修习三学。<a id="a-1M"></a>当知是名身等修性。</p>
  <p id="a1N">十四少分修。<a id="a-1O"></a>谓思惟诸法起无常等一一善想及修所余少分善法。<a id="a-1P"></a>是名少分修。</p>
  <p id="a1Q">十五遍行修。<a id="a-1R"></a>谓思惟一切法一味真如。<a id="a-1S"></a>如是修习名遍行修。</p>
  <p id="a1T">十六有动修。<a id="a-1U"></a>谓勤方便修无相时。<a id="a-1V"></a>于中间起诸有相修。<a id="a-1W"></a>是名有动修。</p>
  <p id="a1X">十七功行修。<a id="a-1Y"></a>谓勤方便修无相时。<a id="a-1Z"></a>由功用行无有间缺起无相修。<a id="a-1a"></a>是名功行修。</p>
  <p id="a1b">十八成满修。<a id="a-1c"></a>谓或依声闻乘。<a id="a-1d"></a>或依独觉乘。<a id="a-1e"></a>或依大乘。<a id="a-1f"></a>一切依已转得一切法自在。<a id="a-1g"></a>如是修习是名成满修。</p>
  <p id="a1h">如是诸修略有二种。<a id="a-1i"></a>谓有毒修。<a id="a-1j"></a>无毒修。<a id="a-1k"></a>我我所执。<a id="a-1l"></a>杂不杂故。</p>
  <p id="a1m">又此诸修当知对治五种邪执。<a id="a-1n"></a>一众生邪执。<a id="a-1o"></a>二法邪执。<a id="a-1p"></a>三损减邪执。<a id="a-1q"></a>四差别邪执。<a id="a-1r"></a>五变异邪执。<a id="a-1s"></a>众生邪执者。<a id="a-1t"></a>谓于诸蕴执有有情作者受者。<a id="a-1u"></a>法邪执者。<a id="a-1v"></a>谓如所言说执有色等自体差别。<a id="a-1w"></a>损减邪执者。<a id="a-1x"></a>谓执诸法一切相。<a id="a-1y"></a>无差别邪执者。<a id="a-1z"></a>谓执诸法我无我等有别体性。<a id="a-20"></a>变异邪执者。<a id="a-21"></a>谓执诸法先实有我后成无我。<a id="a-22"></a>又此诸修略有二种。<a id="a-23"></a>谓世间修。<a id="a-24"></a>出世间修。<a id="a-25"></a>复次颂曰。</p>
  <p id="a26">修果应当知　　三菩提功德</p>
  <p id="a27">依止转依性　　所作事成就</p>
  <p id="a28">论曰。<a id="a-29"></a>因修空故证得妙果。<a id="a-2A"></a>谓依止转依证三菩提。<a id="a-2B"></a>及得无诤愿智无碍解等无量功德。<a id="a-2C"></a>及所作事圆满成就。<a id="a-2D"></a>谓即转依究竟成满。</p>
  <p data-pb></p>
  <h2 id="a2E">成无性品第七</h2>
  <p id="a2F">论曰。<a id="a-2G"></a>成空品中已成立众生无我非法无我。<a id="a-2H"></a>今为成立法无我故说成无性。<a id="a-2I"></a>颂曰。</p>
  <p id="a2J">三自性应知　　初遍计所执</p>
  <p id="a2K">次依他起性　　最后圆成实</p>
  <p id="a2L">论曰。<a id="a-2M"></a>当知无性不离自性。<a id="a-2N"></a>是故先说三自性义。<a id="a-2O"></a>如是即显三种无性密意故。<a id="a-2P"></a>说三自性者。<a id="a-2Q"></a>谓遍计所执自性。<a id="a-2R"></a>依他起自性。<a id="a-2S"></a>圆成实自性。<a id="a-2T"></a>遍计所执者。<a id="a-2U"></a>所谓诸法依因言说所计自体。<a id="a-2V"></a>依他起者。<a id="a-2W"></a>所谓诸法依诸因缘所生自体。<a id="a-2X"></a>圆成实者。<a id="a-2Y"></a>所谓诸法真如自体。<a id="a-2Z"></a>颂曰。</p>
  <p id="a2a">三无性应知　　不离三自性</p>
  <p id="a2b">由相无生无　　及胜义无性</p>
  <p id="a2c">论曰。<a id="a-2d"></a>如是三种自性。<a id="a-2e"></a>当知由三无自性故说三无性。<a id="a-2f"></a>一相无性。<a id="a-2g"></a>谓遍计所执自性。<a id="a-2h"></a>由此自性体相无故。<a id="a-2i"></a>二生无性。<a id="a-2j"></a>谓依他起自性。<a id="a-2k"></a>由此自性缘力所生非自然生故。<a id="a-2l"></a>三胜义无性。<a id="a-2m"></a>谓圆成实自性。<a id="a-2n"></a>由此自性体是胜义。<a id="a-2o"></a>又是诸法无性。<a id="a-2p"></a>故已说三种自性及三无性相。<a id="a-2q"></a>今当显示成立道理。<a id="a-2r"></a>云何应知。<a id="a-2s"></a>遍计所执皆无自体相。<a id="a-2t"></a>颂曰。</p>
  <p id="a2u">非五事所摄　　此外更无有</p>
  <p id="a2v">由名于义转　　二更互为客</p>
  <p id="a2w">论曰。<a id="a-2x"></a>遍计所执自相是无。<a id="a-2y"></a>何以故。<a id="a-2z"></a>五事所不摄故。<a id="a-30"></a>除五事外更无所有。<a id="a-31"></a>何等为五。<a id="a-32"></a>一相二名三分别四真如五正智。<a id="a-33"></a>问若遍计所执相无有自体。<a id="a-34"></a>云何能起遍计执耶。<a id="a-35"></a>答由名于义转故。<a id="a-36"></a>谓随彼假名于义流转。<a id="a-37"></a>世间愚夫执有名义决定相称真实自性。<a id="a-38"></a>问云何应知此是邪执。<a id="a-39"></a>答以二更互为客故。<a id="a-3A"></a>所以者何。<a id="a-3B"></a>以名于义非称体故。<a id="a-3C"></a>说之为客。<a id="a-3D"></a>义亦如名无所有故。<a id="a-3E"></a>说之为客。<a id="a-3F"></a>云何知然。<a id="a-3G"></a>颂曰。</p>
  <p id="a3H">于名前无觉　　多名及不定</p>
  <p id="a3I">于有义无义　　转非理义成</p>
  <p id="a3J">论曰。<a id="a-3K"></a>若义自体如名有者未得名前。<a id="a-3L"></a>此觉于义应先已有。<a id="a-3M"></a>又名多故。<a id="a-3N"></a>一义应有多种自体又名不定故。<a id="a-3O"></a>义之自体亦应不定。<a id="a-3P"></a>何以故。<a id="a-3Q"></a>即此一名于所余义亦施设故。<a id="a-3R"></a>又复此名为于有义转为于无义转耶。<a id="a-3S"></a>若于有义转者。<a id="a-3T"></a>不应道理。<a id="a-3U"></a>即前所说三因缘故。<a id="a-3V"></a>若于无义转者。<a id="a-3W"></a>即前所说二互为客。<a id="a-3X"></a>道理成就。<a id="a-3Y"></a>复次若执义是实有。<a id="a-3Z"></a>由名显了如灯照色。<a id="a-3a"></a>不应道理。<a id="a-3b"></a>何以故。<a id="a-3c"></a>颂曰。</p>
  <p id="a3d">取已立名故　　余即不能取</p>
  <p id="a3e">如众生邪执　　增益为颠倒</p>
  <p id="a3f">论曰。<a id="a-3g"></a>先取义已。<a id="a-3h"></a>然后立名。<a id="a-3i"></a>非未取义能立名字。<a id="a-3j"></a>已取得义复须显了。<a id="a-3k"></a>不应道理。<a id="a-3l"></a>又即由此名。<a id="a-3m"></a>余未解者不取得义。<a id="a-3n"></a>灯照了物即不如是。<a id="a-3o"></a>非由此灯余不能取所照了物。<a id="a-3p"></a>又不应执义异名异。<a id="a-3q"></a>由唯依名起义执故。<a id="a-3r"></a>譬如唯有诸行无始流转自性异生。<a id="a-3s"></a>数习力故于自他相续起众生邪执。<a id="a-3t"></a>如是于长夜中串习言说熏修心故。<a id="a-3u"></a>由此方便起妄遍计执有诸法。<a id="a-3v"></a>此法邪执犹如众生妄增益故。<a id="a-3w"></a>当知颠倒。<a id="a-3x"></a>如是颠倒云何与杂染法展转生起。<a id="a-3y"></a>颂曰。</p>
  <p id="a3z">由熏起依他　　依此生颠倒</p>
  <p id="a40">如是互为缘　　展转生相续</p>
  <p id="a41">论曰。<a id="a-42"></a>由此颠倒熏习力故。<a id="a-43"></a>后依他果自性得生。<a id="a-44"></a>又依此果后时复生。<a id="a-45"></a>法执颠倒。<a id="a-46"></a>如是二法更互为缘。<a id="a-47"></a>生死展转相续不断。<a id="a-48"></a>已说成立道理。<a id="a-49"></a>今当显示遍计所执自性差别。<a id="a-4A"></a>颂曰。</p>
  <p id="a4B">自性与差别　　有觉悟随眠</p>
  <p id="a4C">加行名遍计　　又当知五种</p>
  <p id="a4D">论曰。<a id="a-4E"></a>由有六种遍计差别故。<a id="a-4F"></a>遍计所执自性亦有六种。<a id="a-4G"></a>何等名为六种遍计。<a id="a-4H"></a>一自性遍计。<a id="a-4I"></a>谓遍计色等实有自相。<a id="a-4J"></a>二差别遍计。<a id="a-4K"></a>谓遍计色等决定实有有色无色有见无见等诸差别相。<a id="a-4L"></a>三觉悟遍计。<a id="a-4M"></a>谓善名言者所有遍计。<a id="a-4N"></a>四随眠遍计。<a id="a-4O"></a>谓不善名言者所有遍计。<a id="a-4P"></a>五加行遍计。<a id="a-4Q"></a>此复五种。<a id="a-4R"></a>一贪爱加行。<a id="a-4S"></a>二嗔恚加行。<a id="a-4T"></a>三合会加行。<a id="a-4U"></a>四别离加行。<a id="a-4V"></a>五随舍加行。<a id="a-4W"></a>六名遍计。<a id="a-4X"></a>此复二种。<a id="a-4Y"></a>一文字所起。<a id="a-4Z"></a>二非文字所起。<a id="a-4a"></a>非文字所起者。<a id="a-4b"></a>如有计执。<a id="a-4c"></a>此为何物。<a id="a-4d"></a>云何此物。<a id="a-4e"></a>此物是何。<a id="a-4f"></a>此物云何。<a id="a-4g"></a>文字所起者。<a id="a-4h"></a>如有计执。<a id="a-4i"></a>此为此物。<a id="a-4j"></a>此物如是。<a id="a-4k"></a>或色或乃至识。<a id="a-4l"></a>或有为或无为。<a id="a-4m"></a>或常或无常。<a id="a-4n"></a>或善或不善或无记如是等。</p>
  <p id="a4o">复次遍计所执自性。<a id="a-4p"></a>当知复由五种遍计。<a id="a-4q"></a>何等为五。<a id="a-4r"></a>一依名遍计。<a id="a-4s"></a>义自性。<a id="a-4t"></a>二依义遍计。<a id="a-4u"></a>名自性。<a id="a-4v"></a>三依名遍计。<a id="a-4w"></a>名自性。<a id="a-4x"></a>四依义遍计。<a id="a-4y"></a>义自性。<a id="a-4z"></a>五依二遍计。<a id="a-50"></a>二自性。<a id="a-51"></a>依名遍计。<a id="a-52"></a>义自性者。<a id="a-53"></a>如有计执。<a id="a-54"></a>此物既名为色。<a id="a-55"></a>必应定有色体真实。<a id="a-56"></a>此物既名为受想行识必应定有受想行识体性真实。<a id="a-57"></a>依义遍计。<a id="a-58"></a>名自性者。<a id="a-59"></a>如有计执。<a id="a-5A"></a>此物名色。<a id="a-5B"></a>为不名色。<a id="a-5C"></a>此物名受想行识。<a id="a-5D"></a>为不名受想行识。<a id="a-5E"></a>依名遍计。<a id="a-5F"></a>名自性者。<a id="a-5G"></a>如有计执。<a id="a-5H"></a>不了物体但知种种分别色名。<a id="a-5I"></a>不了物体但知种种分别受想行识。<a id="a-5J"></a>名依义遍计。<a id="a-5K"></a>义自性者。<a id="a-5L"></a>如有计执。<a id="a-5M"></a>不了色名但于色体种种分别。<a id="a-5N"></a>不了受想行识名但于受想行识体性种种分别。<a id="a-5O"></a>依二遍计。<a id="a-5P"></a>二自性者。<a id="a-5Q"></a>如有计执。<a id="a-5R"></a>此物是色体性。<a id="a-5S"></a>名之为色。<a id="a-5T"></a>此物是受想行识体性。<a id="a-5U"></a>名受想行识。<a id="a-5V"></a>已说遍计所执自性差别。<a id="a-5W"></a>此遍计执由妄分别故生。<a id="a-5X"></a>此分别差别今当更说。<a id="a-5Y"></a>颂曰。</p>
  <p id="a5Z">分别有八种　　能生于三事</p>
  <p id="a5a">分别体应知　　二界心心法</p>
  <p id="a5b">论曰。<a id="a-5c"></a>八种分别能生三事。<a id="a-5d"></a>何等为三。<a id="a-5e"></a>一分别戏论所依缘事。<a id="a-5f"></a>二见我慢事。<a id="a-5g"></a>三贪爱等事。</p>
  <p id="a5h">八种分别者。<a id="a-5i"></a>一自性分别。<a id="a-5j"></a>谓于色等想事分别色等所有自性。<a id="a-5k"></a>二差别分别。<a id="a-5l"></a>谓即于色等想事起诸分别。<a id="a-5m"></a>此有色此无色。<a id="a-5n"></a>此有见此无见。<a id="a-5o"></a>此有对此无对。<a id="a-5p"></a>如是等无量差别。<a id="a-5q"></a>以自性分别为依处故。<a id="a-5r"></a>分别种种差别之义。<a id="a-5s"></a>三总执分别。<a id="a-5t"></a>谓即于色等想事所立我及有情命者生者等。<a id="a-5u"></a>假想施设所引分别。<a id="a-5v"></a>由于积聚多法总执为因分别转故。<a id="a-5w"></a>又于舍军林等及于饮食衣乘等想事。<a id="a-5x"></a>所立舍等假想施设所引寻思。<a id="a-5y"></a>四我分别。<a id="a-5z"></a>谓若事有漏有取。<a id="a-60"></a>长时数习我执所聚。<a id="a-61"></a>由数习邪执自见处事为缘所起虚妄分别。<a id="a-62"></a>五我所分别。<a id="a-63"></a>谓若事有漏有取。<a id="a-64"></a>长时数习我所执所聚。<a id="a-65"></a>由数习邪执自见处事为缘所起虚妄分别。<a id="a-66"></a>六爱分别。<a id="a-67"></a>谓缘净妙可意事境分别。<a id="a-68"></a>七不爱分别。<a id="a-69"></a>谓缘不净妙不可意事境分别。<a id="a-6A"></a>八爱不爱俱相违分别。<a id="a-6B"></a>谓缘净不净可意不可意俱离事境分别。</p>
  <p id="a6C">如是略说有二种。<a id="a-6D"></a>谓分别自体。<a id="a-6E"></a>及分别所依所缘事。<a id="a-6F"></a>此中自性分别。<a id="a-6G"></a>差别分别。<a id="a-6H"></a>总执分别。<a id="a-6I"></a>此三分别能生分别戏论所依事。<a id="a-6J"></a>分别戏论所缘事。<a id="a-6K"></a>谓色等想事为依缘故。<a id="a-6L"></a>名想言说所摄名想言说所显分别戏论。<a id="a-6M"></a>即于此事分别计度无量种种众多差别。<a id="a-6N"></a>此中我分别。<a id="a-6O"></a>我所分别。<a id="a-6P"></a>此二分别能生余见根本及慢根本身见及能生余慢根本我慢。<a id="a-6Q"></a>此中爱分别。<a id="a-6R"></a>不爱分别。<a id="a-6S"></a>俱相违分别。<a id="a-6T"></a>如其所应生贪嗔痴。<a id="a-6U"></a>是故如是八种分别为起此三种事。<a id="a-6V"></a>若欲略说分别体性。<a id="a-6W"></a>所谓三界诸心心法。<a id="a-6X"></a>复次颂曰。</p>
  <p id="a6Y">由二缚所缚　　坚执二自性</p>
  <p id="a6Z">故二缚解脱　　正无得无见</p>
  <p id="a6a">论曰。<a id="a-6b"></a>起前所说诸分别时。<a id="a-6c"></a>即为二缚所缚。<a id="a-6d"></a>所谓相缚及粗重缚。<a id="a-6e"></a>由此二缚执二自性。<a id="a-6f"></a>谓执依他起自性及遍计所执自性。<a id="a-6g"></a>是故解脱二种缚已。<a id="a-6h"></a>于二自性正无所得及无所见。<a id="a-6i"></a>所以者何。<a id="a-6j"></a>由遍计所执自性毕竟无故。<a id="a-6k"></a>不可得依他起自性。<a id="a-6l"></a>虽复是有不取相故无所见。<a id="a-6m"></a>如是成立遍计所执自性已。<a id="a-6n"></a>为欲成立依他起自性故。<a id="a-6o"></a>当说成立道理。<a id="a-6p"></a>颂曰。</p>
  <p id="a6q">假有所依因　　若异坏二种</p>
  <p id="a6r">杂染可得故　　当知依他有</p>
  <p id="a6s">论曰。<a id="a-6t"></a>不应宣说诸法唯是假有。<a id="a-6u"></a>何以故假法必有所依因故。<a id="a-6v"></a>非无实物假法成立。<a id="a-6w"></a>若异此者。<a id="a-6x"></a>无实物故假亦是无。<a id="a-6y"></a>即应破坏二法。<a id="a-6z"></a>二法坏故。<a id="a-70"></a>杂染之法应不可得。<a id="a-71"></a>由杂染法现可得故。<a id="a-72"></a>当知必有依他起自性。<a id="a-73"></a>复次此依他起自性有何相貌。<a id="a-74"></a>颂曰。</p>
  <p id="a75">相粗重为体　　此更互缘生</p>
  <p id="a76">非自然是有　　故说生无性</p>
  <p id="a77">论曰。<a id="a-78"></a>此依他起自性以相及粗重为体。<a id="a-79"></a>云何说为依他起。<a id="a-7A"></a>由此二种更互为缘而得生故。<a id="a-7B"></a>谓相为缘起于粗重。<a id="a-7C"></a>粗重为缘又能生相。<a id="a-7D"></a>若尔何故名生无性。<a id="a-7E"></a>谓缘力所生非自然有故。<a id="a-7F"></a>复次此依他起自性。<a id="a-7G"></a>为决定有为决定无。<a id="a-7H"></a>颂曰。</p>
  <p id="a7I">非决定有无　　一切种皆许</p>
  <p id="a7J">通假实二性　　世俗说为有</p>
  <p id="a7K">论曰。<a id="a-7L"></a>依他起自性非如施设决定是有。<a id="a-7M"></a>亦非一切决定是无。<a id="a-7N"></a>故一切种非有非无。<a id="a-7O"></a>然许一切种皆可言说。<a id="a-7P"></a>谓若有若无。<a id="a-7Q"></a>亦有亦无。<a id="a-7R"></a>非有非无。<a id="a-7S"></a>问此依他起自性。<a id="a-7T"></a>为是实有为是假有。<a id="a-7U"></a>答应知此性通假实有。<a id="a-7V"></a>问为由世俗故有。<a id="a-7W"></a>为由胜义故有。<a id="a-7X"></a>答当知由世俗故说之为有。<a id="a-7Y"></a>复次颂曰。</p>
  <p id="a7Z">宣说我法用　　皆名为世俗</p>
  <p id="a7a">当知胜义谛　　谓七种真如</p>
  <p id="a7b">论曰。<a id="a-7c"></a>世俗谛者。<a id="a-7d"></a>当知宣说我法作用已。<a id="a-7e"></a>如摄净义品中说。<a id="a-7f"></a>胜义谛者。<a id="a-7g"></a>谓七种真如。<a id="a-7h"></a>已如摄事品中说。<a id="a-7i"></a>复次颂曰。</p>
  <p id="a7j">圆成实自性　　二最胜智义</p>
  <p id="a7k">无有诸戏论　　远离一异性</p>
  <p id="a7l">论曰。<a id="a-7m"></a>此胜义谛。<a id="a-7n"></a>当知即是圆成实自性。<a id="a-7o"></a>问何因缘故七种真如名胜义谛。<a id="a-7p"></a>答由是二最胜智所行故。<a id="a-7q"></a>谓出世间智及此后得世间智。<a id="a-7r"></a>由此胜义无戏论故。<a id="a-7s"></a>非余智境。<a id="a-7t"></a>又此胜义无戏论故。<a id="a-7u"></a>于有相法离一异性。<a id="a-7v"></a>何以故。<a id="a-7w"></a>由此真如于有相法不可说异亦非不异故。<a id="a-7x"></a>复次颂曰。</p>
  <p id="a7y">清净之所缘　　常无有变异</p>
  <p id="a7z">善性及乐性　　一切皆成就</p>
  <p id="a80">论曰。<a id="a-81"></a>由胜义谛离一异性故。<a id="a-82"></a>当知即是清净所缘性。<a id="a-83"></a>何以故。<a id="a-84"></a>由缘此境得心清净故。<a id="a-85"></a>当知亦是常。<a id="a-86"></a>于一切时性无变异故。<a id="a-87"></a>又由清净所缘故。<a id="a-88"></a>当知是善。<a id="a-89"></a>以是常故当知是乐。<a id="a-8A"></a>复次颂曰。</p>
  <p id="a8B">实胜义无性　　戏论我无故</p>
  <p id="a8C">依他无彼相　　此胜义无性</p>
  <p id="a8D">论曰。<a id="a-8E"></a>圆成实自性。<a id="a-8F"></a>由胜义无性故说为无性。<a id="a-8G"></a>何以故。<a id="a-8H"></a>由此自性即是胜义亦是无性。<a id="a-8I"></a>由无戏论我法性故。<a id="a-8J"></a>是故圆成实自性。<a id="a-8K"></a>是胜义故。<a id="a-8L"></a>及无戏论性故。<a id="a-8M"></a>说为胜义无性。<a id="a-8N"></a>应知于依他起自性。<a id="a-8O"></a>由异相故。<a id="a-8P"></a>亦得建立为胜义无性。<a id="a-8Q"></a>何以故。<a id="a-8R"></a>由无胜义性故。<a id="a-8S"></a>复次如前所说有五种相。<a id="a-8T"></a>谓能诠相。<a id="a-8U"></a>所诠相。<a id="a-8V"></a>此二相属相。<a id="a-8W"></a>执着相。<a id="a-8X"></a>不执着相。<a id="a-8Y"></a>又有三相。<a id="a-8Z"></a>谓遍计所执相。<a id="a-8a"></a>依他起相。<a id="a-8b"></a>圆成实相。<a id="a-8c"></a>为五摄三。<a id="a-8d"></a>为三摄五耶。<a id="a-8e"></a>颂曰。</p>
  <p id="a8f">依三相应知　　建立五种相</p>
  <p id="a8g">彼如其所应　　别别有五业</p>
  <p id="a8h">论曰。<a id="a-8i"></a>当知依三自相建立五相。<a id="a-8j"></a>所以者何。<a id="a-8k"></a>初及第二依三自相。<a id="a-8l"></a>第三依遍计所执相。<a id="a-8m"></a>第四依依他起相。<a id="a-8n"></a>第五依圆成实相。<a id="a-8o"></a>又三自性一一各有五业。<a id="a-8p"></a>已如摄净义品中说。<a id="a-8q"></a>复次前成空品所遮众生执。<a id="a-8r"></a>今此品中所遮法执。<a id="a-8s"></a>此二种执谁从谁生。<a id="a-8t"></a>颂曰。</p>
  <p id="a8u">法执故愚夫　　起彼众生执</p>
  <p id="a8v">彼除觉法性　　觉法我执断</p>
  <p id="a8w">论曰。<a id="a-8x"></a>由法执故世间愚夫起众生执。<a id="a-8y"></a>除众生执现起缠故觉法实性。<a id="a-8z"></a>觉法性故法执永断。<a id="a-90"></a>法执断时当知亦断众生执随眠。<a id="a-91"></a>复次于何未断而成杂染。<a id="a-92"></a>于何断灭得成清净。<a id="a-93"></a>颂曰。</p>
  <p id="a94">于依他执初　　熏习成杂染</p>
  <p id="a95">无执圆成实　　熏习成清净</p>
  <p id="a96">杂染有漏性　　清净则无漏</p>
  <p id="a97">此当知转依　　不思议二种</p>
  <p id="a98">论曰。<a id="a-99"></a>于依他起自性执着初自性故。<a id="a-9A"></a>起于熏习则成杂染。<a id="a-9B"></a>当知圆成实自性无执着故。<a id="a-9C"></a>起于熏习则成清净。<a id="a-9D"></a>杂染即是有漏性。<a id="a-9E"></a>清净即是无漏性。<a id="a-9F"></a>此无漏性当知即是转依相。<a id="a-9G"></a>又此转依不可思议及有二种。<a id="a-9H"></a>云何不可思议。<a id="a-9I"></a>颂曰。</p>
  <p id="a9J">真实及自体　　寂静与功德</p>
  <p id="a9K">一切不思议　　当知由四道</p>
  <p id="a9L">论曰。<a id="a-9M"></a>如是转依不可思议由四道理。<a id="a-9N"></a>一由真实。<a id="a-9O"></a>谓是常故。<a id="a-9P"></a>二由自体。<a id="a-9Q"></a>谓非有色非无色如是等故。<a id="a-9R"></a>三由寂静谓寂静住故。<a id="a-9S"></a>四由功德谓此转依有威德故。<a id="a-9T"></a>又此转依不可思议由四种道方乃证得。<a id="a-9U"></a>谓四种正行。<a id="a-9V"></a>四种寻思。<a id="a-9W"></a>四如实智。<a id="a-9X"></a>四种境事。<a id="a-9Y"></a>何等为四。<a id="a-9Z"></a>一遍满境。<a id="a-9a"></a>二净行境。<a id="a-9b"></a>三善巧境。<a id="a-9c"></a>四净惑境。<a id="a-9d"></a>此中遍满境复有四种。<a id="a-9e"></a>一有分别影像。<a id="a-9f"></a>二无分别影像。<a id="a-9g"></a>三事究竟四所作成就。<a id="a-9h"></a>有分别影像者。<a id="a-9i"></a>谓所知事同分三摩地所行毗钵舍那境。<a id="a-9j"></a>无分别影像者。<a id="a-9k"></a>谓所知事同分三摩地所行奢摩他竟。<a id="a-9l"></a>事究竟者。<a id="a-9m"></a>谓尽所有性及如所有性。<a id="a-9n"></a>所作成就者。<a id="a-9o"></a>谓转依及依此无分别智。<a id="a-9p"></a>净行境有五种。<a id="a-9q"></a>一不净。<a id="a-9r"></a>二慈悲。<a id="a-9s"></a>三缘起。<a id="a-9t"></a>四界差别。<a id="a-9u"></a>五入出息念。<a id="a-9v"></a>善巧境有五种。<a id="a-9w"></a>谓蕴善巧。<a id="a-9x"></a>界善巧。<a id="a-9y"></a>处善巧缘起善巧。<a id="a-9z"></a>处非处善巧。<a id="a-A0"></a>净惑境。<a id="a-A1"></a>谓世间道有二。<a id="a-A2"></a>下地粗性。<a id="a-A3"></a>上地静性等。<a id="a-A4"></a>出世间道有四圣谛等。<a id="a-A5"></a>复次如前所说有二种转依。<a id="a-A6"></a>何等为二。<a id="a-A7"></a>谓声闻菩萨转依差别。<a id="a-A8"></a>颂曰。</p>
  <p id="aA9">声闻有二种　　趣寂趣菩提</p>
  <p id="aAA">依止变化身　　趣无上正觉</p>
  <p id="aAB">诸声闻转依　　厌皆修所得</p>
  <p id="aAC">菩萨方便修　　无二智依止</p>
  <p id="aAD">不住生灭故　　诸佛智无上</p>
  <p id="aAE">利乐诸有情　　不思议无二</p>
  <p id="aAF">论曰。<a id="a-AG"></a>声闻转依当知复有二种。<a id="a-AH"></a>一趣寂灭。<a id="a-AI"></a>二趣菩提。<a id="a-AJ"></a>问声闻无学永尽后有。<a id="a-AK"></a>云何能证阿耨多罗三藐三菩提。<a id="a-AL"></a>答依变化身住能证菩提非业报身又声闻转依以于流转背修故得。<a id="a-AM"></a>菩萨转依以方便修及无二智为依止故得。<a id="a-AN"></a>云何以方便修。<a id="a-AO"></a>谓由无间达法性故。<a id="a-AP"></a>所缘大故。<a id="a-AQ"></a>发起最胜勤精进故。<a id="a-AR"></a>顾有情故。<a id="a-AS"></a>了诸行故。<a id="a-AT"></a>云何无二智为依止。<a id="a-AU"></a>谓不住流转及以寂灭。<a id="a-AV"></a>不顾流转故。<a id="a-AW"></a>顾诸有情故。<a id="a-AX"></a>由此因缘当知佛智最胜无上。<a id="a-AY"></a>所以者何。<a id="a-AZ"></a>余有情智。<a id="a-Aa"></a>或住流转。<a id="a-Ab"></a>或住寂灭。<a id="a-Ac"></a>故非无上。<a id="a-Ad"></a>又诸佛智利益安乐一切有情。<a id="a-Ae"></a>善能成满自他利故。<a id="a-Af"></a>最胜无上。<a id="a-Ag"></a>余有情智。<a id="a-Ah"></a>或唯自利或不俱利。<a id="a-Ai"></a>故非无上。<a id="a-Aj"></a>以是因故诸佛智慧不可思议。<a id="a-Ak"></a>不住二边能作一切众生利益事故。<a id="a-Al"></a>又无有二。<a id="a-Am"></a>谓般涅槃不涅槃等。<a id="a-An"></a>性无二故。</p>
  <p data-pb></p>
  <h2 id="aAo">成现观品第八</h2>
  <p id="aAp">论曰。<a id="a-Aq"></a>如是正勤了知无常苦空无我已。<a id="a-Ar"></a>欲何所观。<a id="a-As"></a>颂曰。</p>
  <p id="aAt">当知现所观　　下中上品事</p>
  <p id="aAu">有漏及无漏　　未见未受遍</p>
  <p id="aAv">论曰。<a id="a-Aw"></a>为现观察欲色无色三界所系下中上品所知事故。<a id="a-Ax"></a>有漏者。<a id="a-Ay"></a>谓即此苦集谛摄。<a id="a-Az"></a>无漏者。<a id="a-B0"></a>谓此增上灭道谛摄。<a id="a-B1"></a>未见者。<a id="a-B2"></a>谓四谛所摄。<a id="a-B3"></a>未受者。<a id="a-B4"></a>谓灭道所摄。<a id="a-B5"></a>遍者。<a id="a-B6"></a>谓现见不现见法智种类智所行境界。<a id="a-B7"></a>复次以何现观。<a id="a-B8"></a>颂曰。</p>
  <p id="aB9">出世间胜智　　能除见所断</p>
  <p id="aBA">无分别证得　　唯依止静虑</p>
  <p id="aBB">论曰。<a id="a-BC"></a>出世间智能为现观非世间智为断见所。<a id="a-BD"></a>断惑唯是见道非修道故。<a id="a-BE"></a>问彼复何行。<a id="a-BF"></a>答无分别证得。<a id="a-BG"></a>谓现前证得无分别行非未现证。<a id="a-BH"></a>问彼何所依。<a id="a-BI"></a>答唯依止静虑不依无色。<a id="a-BJ"></a>复次何处现观。<a id="a-BK"></a>颂曰。</p>
  <p id="aBL">极戚非恶趣　　极欣非上二</p>
  <p id="aBM">处欲界人天　　佛出世现观</p>
  <p id="aBN">论曰。<a id="a-BO"></a>于恶趣中不起现观。<a id="a-BP"></a>苦受恒随极忧戚故。<a id="a-BQ"></a>不能证得三摩地故。<a id="a-BR"></a>色无色界亦无现观。<a id="a-BS"></a>欣掉重故。<a id="a-BT"></a>厌羸劣故。<a id="a-BU"></a>是故二界三趣不起现观。<a id="a-BV"></a>唯一欲界人天二趣。<a id="a-BW"></a>有佛出世能起现观。<a id="a-BX"></a>复次谁能现观。<a id="a-BY"></a>颂曰。</p>
  <p id="aBZ">未离欲倍离　　及已离欲者</p>
  <p id="aBa">独一证正觉　　最胜我所生</p>
  <p id="aBb">论曰。<a id="a-Bc"></a>有五种补特伽罗能入现观。<a id="a-Bd"></a>或无入者以无我故。<a id="a-Be"></a>何等为五。<a id="a-Bf"></a>一未离欲者。<a id="a-Bg"></a>二倍离欲者。<a id="a-Bh"></a>三已离欲者。<a id="a-Bi"></a>四独觉。<a id="a-Bj"></a>五菩萨。<a id="a-Bk"></a>云何应知唯心能入现观非我能入。<a id="a-Bl"></a>颂曰。</p>
  <p id="aBm">非我为智因　　亦非自取境</p>
  <p id="aBn">我非自现观　　执爱自我故</p>
  <p id="aBo">无常有境界　　待缘智生起</p>
  <p id="aBp">断粗重等三　　故依心现观</p>
  <p id="aBq">论曰。<a id="a-Br"></a>若计有我能入现观。<a id="a-Bs"></a>不应道理。<a id="a-Bt"></a>何以故。<a id="a-Bu"></a>我为智因。<a id="a-Bv"></a>不应理故。<a id="a-Bw"></a>若离于智自然不能取故。<a id="a-Bx"></a>所以者何。<a id="a-By"></a>若我能为智因。<a id="a-Bz"></a>即是无常。<a id="a-C0"></a>或应智是常有。<a id="a-C1"></a>若我自能取境界者。<a id="a-C2"></a>智未生前亦应能取。<a id="a-C3"></a>又若计我能入现观。<a id="a-C4"></a>此我亦应自观我性。<a id="a-C5"></a>若如是者。<a id="a-C6"></a>应无解脱。<a id="a-C7"></a>以缘执我及起爱故。<a id="a-C8"></a>所以者何。<a id="a-C9"></a>无有取我不起我执及我爱者。<a id="a-CA"></a>若说依心。<a id="a-CB"></a>能入现观。<a id="a-CC"></a>斯有道理。<a id="a-CD"></a>何以故。<a id="a-CE"></a>心是无常。<a id="a-CF"></a>有境待缘能生智故。<a id="a-CG"></a>又依止心若粗重若我执及与我爱。<a id="a-CH"></a>皆可断灭。<a id="a-CI"></a>所以者何。<a id="a-CJ"></a>心无常故。<a id="a-CK"></a>为智生因。<a id="a-CL"></a>有所缘故与智俱时同取境界。<a id="a-CM"></a>待众缘故智不常有。<a id="a-CN"></a>又心是粗重之所依故。<a id="a-CO"></a>性离我故。<a id="a-CP"></a>若证遍智即能远离粗重而生。<a id="a-CQ"></a>永除我执及与我爱。<a id="a-CR"></a>云何次第能入现观。<a id="a-CS"></a>颂曰。</p>
  <p id="aCT">已成熟相续　　或听闻正法</p>
  <p id="aCU">自然极如理　　作意故现观</p>
  <p id="aCV">系念于所缘　　精勤修静定</p>
  <p id="aCW">增上善根力　　证圣觉道分</p>
  <p id="aCX">论曰。<a id="a-CY"></a>修现观者。<a id="a-CZ"></a>先当成熟自相续已。<a id="a-Ca"></a>或复听闻正法。<a id="a-Cb"></a>谓声闻乘。<a id="a-Cc"></a>或复自然。<a id="a-Cd"></a>谓菩萨及独觉。<a id="a-Ce"></a>于自内心极善作意故能入现观。<a id="a-Cf"></a>次系念于所缘者。<a id="a-Cg"></a>谓四念住。<a id="a-Ch"></a>精勤者。<a id="a-Ci"></a>谓四正断修静定者。<a id="a-Cj"></a>谓四神足。<a id="a-Ck"></a>增上善根者。<a id="a-Cl"></a>谓先证得增上资粮信等。<a id="a-Cm"></a>善根力者。<a id="a-Cn"></a>谓彼所治不信等障所不能杂。<a id="a-Co"></a>证圣觉分者。<a id="a-Cp"></a>谓依彼故证遍觉支。<a id="a-Cq"></a>证圣道分者。<a id="a-Cr"></a>谓证八圣道支。<a id="a-Cs"></a>如是次第得入现观。<a id="a-Ct"></a>复次齐何当言正入现观。<a id="a-Cu"></a>颂曰。</p>
  <p id="aCv">从是入见道　　无漏正见起</p>
  <p id="aCw">永断于三结　　证现观应知</p>
  <p id="aCx">论曰。<a id="a-Cy"></a>从前所修如理作意故。<a id="a-Cz"></a>于见道位出世间正见得生。<a id="a-D0"></a>由正见故三结永断。<a id="a-D1"></a>谓萨迦耶见戒禁取及疑齐如是位当知已入现观。<a id="a-D2"></a>然此位中一切恶趣杂染之法皆悉遣除。<a id="a-D3"></a>云何但言三结永断颂曰。</p>
  <p id="aD4">虽恶趣杂染　　计所起惑断</p>
  <p id="aD5">境见导师等　　随生三所摄</p>
  <p id="aD6">论曰。<a id="a-D7"></a>由萨迦耶见于境迷失。<a id="a-D8"></a>由戒禁取于见迷失。<a id="a-D9"></a>由彼疑故于佛导师所说正法及正行僧而生迷惑。<a id="a-DA"></a>是故随强唯说永断三结。<a id="a-DB"></a>复次现观有何相貌。<a id="a-DC"></a>颂曰。</p>
  <p id="aDD">由先世间智　　简择谛究竟</p>
  <p id="aDE">于谛无加行　　决定生起相</p>
  <p id="aDF">智境和合相　　于所知究竟</p>
  <p id="aDG">当知谛现观　　于十种决定</p>
  <p id="aDH">论曰。<a id="a-DI"></a>由先世间智者。<a id="a-DJ"></a>谓从闻所生智乃至世间第一法智。<a id="a-DK"></a>简择谛究竟者。<a id="a-DL"></a>谓已于诸谛究竟简择于谛无加行。<a id="a-DM"></a>决定生起相者。<a id="a-DN"></a>谓于所观察诸谛境中不由加行功用决定生起相是现观相。<a id="a-DO"></a>又此决定智与境和合相究竟到所知故。<a id="a-DP"></a>所以者何。<a id="a-DQ"></a>除是以外更无异境可须求故。<a id="a-DR"></a>是故此观名为现观。<a id="a-DS"></a>当知此决定相复有十种。<a id="a-DT"></a>何等为十。<a id="a-DU"></a>颂曰。</p>
  <p id="aDV">我性无三有　　不灭无有二</p>
  <p id="aDW">无分别无怖　　自断中决定</p>
  <p id="aDX">论曰。<a id="a-DY"></a>十种决定者。<a id="a-DZ"></a>一于众生无中决定。<a id="a-Da"></a>二于遍计所执自性无中决定。<a id="a-Db"></a>三于无我有。<a id="a-Dc"></a>四于相有。<a id="a-Dd"></a>五于粗重有。<a id="a-De"></a>是中并决定。<a id="a-Df"></a>六于不灭中决定。<a id="a-Dg"></a>谓或无故不灭。<a id="a-Dh"></a>谓众生我及法我或有故不灭。<a id="a-Di"></a>谓二无我。<a id="a-Dj"></a>七于无二中决定。<a id="a-Dk"></a>谓法及法空无有差别。<a id="a-Dl"></a>八于空无分别决定。<a id="a-Dm"></a>九于法性无怖决定。<a id="a-Dn"></a>谓诸愚夫于此性处生诸怖畏。<a id="a-Do"></a>智者于此无有怖畏是故决定。<a id="a-Dp"></a>十于自在能断决定。<a id="a-Dq"></a>谓我不复从于他人求断方便。<a id="a-Dr"></a>是故决定。<a id="a-Ds"></a>复次如是现观。<a id="a-Dt"></a>云何次第修习。<a id="a-Du"></a>应知颂曰。</p>
  <p id="aDv">发起证等流　　成满次第四</p>
  <p id="aDw">又法住智等　　次第八应知</p>
  <p id="aDx">论曰。<a id="a-Dy"></a>现观次第或四或八或复七种。<a id="a-Dz"></a>何等为四。<a id="a-E0"></a>一发起。<a id="a-E1"></a>谓从闻所生智乃至世第一法。<a id="a-E2"></a>二证得。<a id="a-E3"></a>谓见道。<a id="a-E4"></a>三等流。<a id="a-E5"></a>谓修道。<a id="a-E6"></a>四成满。<a id="a-E7"></a>谓究竟道。<a id="a-E8"></a>云何为八。<a id="a-E9"></a>谓法住智乃至善清净智。<a id="a-EA"></a>如前所说。<a id="a-EB"></a>云何七种。<a id="a-EC"></a>颂曰。</p>
  <p id="aED">无悔住所缘　　如实见境界</p>
  <p id="aEE">道所依无惑　　纯差别行断</p>
  <p id="aEF">论曰。<a id="a-EG"></a>七种次第者。<a id="a-EH"></a>谓尸罗净乃至行断智见净。<a id="a-EI"></a>由尸罗清净故无有变悔。<a id="a-EJ"></a>由无悔故心定住境。<a id="a-EK"></a>由心定故于所知境得如实见。<a id="a-EL"></a>次于如实智见道所依止佛法僧宝。<a id="a-EM"></a>远离疑惑得四证净俱生智。<a id="a-EN"></a>次于善逝所证所说得决定智。<a id="a-EO"></a>谓唯佛法中有纯净。<a id="a-EP"></a>出离苦道非于余法。<a id="a-EQ"></a>次于此道得行差别智。<a id="a-ER"></a>谓苦迟通行是下品乐。<a id="a-ES"></a>速通行是上品。<a id="a-ET"></a>余二行是中品。<a id="a-EU"></a>次依上品正行于余断灭生胜智见。<a id="a-EV"></a>复次此尸罗等七清净。<a id="a-EW"></a>若略说三学所摄当知亦是三净所摄。<a id="a-EX"></a>云何三净。<a id="a-EY"></a>颂曰。</p>
  <p id="aEZ">三净摄应知　　戒净及心净</p>
  <p id="aEa">境界依止道　　说为慧清净</p>
  <p id="aEb">论曰。<a id="a-Ec"></a>三种净者。<a id="a-Ed"></a>所谓戒净心净慧净。<a id="a-Ee"></a>慧清净中复有三种。<a id="a-Ef"></a>一于境界。<a id="a-Eg"></a>二于道所依止。<a id="a-Eh"></a>三于道体。<a id="a-Ei"></a>于道体中当知复有三种。<a id="a-Ej"></a>谓纯故。<a id="a-Ek"></a>差别故。<a id="a-El"></a>断故。<a id="a-Em"></a>复次于如是次第中。<a id="a-En"></a>以何次第入于现观。<a id="a-Eo"></a>颂曰。</p>
  <p id="aEp">知身等因缘　　善达于三世</p>
  <p id="aEq">次了知四苦　　复八苦应知</p>
  <p id="aEr">论曰。<a id="a-Es"></a>先于四念住位应善了知身受心法四种因缘。<a id="a-Et"></a>谓由食集故身集。<a id="a-Eu"></a>触集故受集。<a id="a-Ev"></a>名色集故识集。<a id="a-Ew"></a>作意集故法集。<a id="a-Ex"></a>次此身等于三世中应善了知。<a id="a-Ey"></a>谓于未来世集法随观。<a id="a-Ez"></a>于过去世灭法随观。<a id="a-F0"></a>于现在世集灭法随观。<a id="a-F1"></a>次应了知即此身等四苦所苦。<a id="a-F2"></a>谓受重担苦。<a id="a-F3"></a>位变异苦。<a id="a-F4"></a>粗重苦。<a id="a-F5"></a>及死生苦。<a id="a-F6"></a>以善不善法为因能感流转死及生苦。<a id="a-F7"></a>是故了知死生二苦。<a id="a-F8"></a>即是了知法苦。<a id="a-F9"></a>从此无间将观诸谛。<a id="a-FA"></a>故先了知八种苦法。<a id="a-FB"></a>所谓生苦乃至略说五取蕴苦。<a id="a-FC"></a>复次颂曰。</p>
  <p id="aFD">从是正观谛　　起十六行智</p>
  <p id="aFE">为治四颠倒　　后后之所依</p>
  <p id="aFF">论曰。<a id="a-FG"></a>知八苦后。<a id="a-FH"></a>次正观察四种谛理起十六行智。<a id="a-FI"></a>前为后后之所依止。<a id="a-FJ"></a>谓为对治四颠倒故起苦谛四行。<a id="a-FK"></a>一为对治常颠倒故起无常行。<a id="a-FL"></a>二为对治乐净倒故起于苦行。<a id="a-FM"></a>三为对治我颠倒故起于空行。<a id="a-FN"></a>四即为治此起无我行。<a id="a-FO"></a>所以者何。<a id="a-FP"></a>离诸行外余我空故。<a id="a-FQ"></a>即诸行体非我性故。<a id="a-FR"></a>次于常乐净我四爱集谛起因集生缘四行。<a id="a-FS"></a>次于此断灭谛起灭静妙离四行。<a id="a-FT"></a>次于此能证道谛起道如行出四行。<a id="a-FU"></a>复次颂曰。</p>
  <p id="aFV">从是转修习　　于心总厌离</p>
  <p id="aFW">谛简择决定　　究竟觉生起</p>
  <p id="aFX">论曰。<a id="a-FY"></a>从十六行智后复转修习。<a id="a-FZ"></a>先缘自心总厌心智生此说名暖。<a id="a-Fa"></a>从此已上谛简择智生。<a id="a-Fb"></a>此说名顶从此已上决定觉智生。<a id="a-Fc"></a>此说名忍。<a id="a-Fd"></a>复从此已上究竟觉智生。<a id="a-Fe"></a>此说名为世第一法。</p>
 </body>
</html>