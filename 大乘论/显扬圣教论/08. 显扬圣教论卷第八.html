<!doctype html>
<html id="z3IBVPpxN" data-ver="847">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">显扬圣教论卷第八</h1>
  <h2 id="a2">摄净义品第二之四</h2>
  <p id="a3">如是分别闻归等已。<a id="a-4"></a>复次颂曰。</p>
  <p id="a5">圣行无上乘　　大菩提功德</p>
  <p id="a6">异论论法释　　应知各多种</p>
  <p id="a7">论曰。<a id="a-8"></a>圣行多种者。<a id="a-9"></a>谓四圣行。<a id="a-A"></a>一到彼岸行。<a id="a-B"></a>二菩提分行。<a id="a-C"></a>三神通行。<a id="a-D"></a>四成熟有情行。</p>
  <p id="aE">到彼岸行者。<a id="a-F"></a>谓如前所说。<a id="a-G"></a>十波罗蜜多是名到彼岸行。</p>
  <p id="aH">菩提分行者。<a id="a-I"></a>谓如前所说。<a id="a-J"></a>四念住等一切三十七觉分法及四种寻思四种如实遍智。<a id="a-K"></a>是名菩提分行。</p>
  <p id="aL">神通行者。<a id="a-M"></a>谓如前所说。<a id="a-N"></a>六种神通名神通行。<a id="a-O"></a>成熟有情行者。<a id="a-P"></a>谓如前所说。<a id="a-Q"></a>二种无量。<a id="a-R"></a>一所调伏无量。<a id="a-S"></a>二调伏方便无量。<a id="a-T"></a>复有六种成熟。<a id="a-U"></a>一成熟自体。<a id="a-V"></a>二所成熟者。<a id="a-W"></a>三成熟差别。<a id="a-X"></a>四成熟方便。<a id="a-Y"></a>五能成熟者。<a id="a-Z"></a>六已成熟者相。<a id="a-a"></a>如是名为成熟有情行应知。</p>
  <p id="ab">无上乘多种者。<a id="a-c"></a>谓五种大乘。<a id="a-d"></a>一种子。<a id="a-e"></a>二趣入。<a id="a-f"></a>三次第。<a id="a-g"></a>四正行。<a id="a-h"></a>五正行果。<a id="a-i"></a>如其次第。<a id="a-j"></a>菩萨地中种性品发心品住品余诸品大菩提建立二品所摄应知。<a id="a-k"></a>大菩提多种者。<a id="a-l"></a>谓五种大菩提。<a id="a-m"></a>一自性。<a id="a-n"></a>二功用。<a id="a-o"></a>三方便。<a id="a-p"></a>四转。<a id="a-q"></a>五灭。</p>
  <p id="ar">自性者。<a id="a-s"></a>谓超过一切声闻独觉所得转依。<a id="a-t"></a>此有四种应知。<a id="a-u"></a>一生起依止。<a id="a-v"></a>二不生依止。<a id="a-w"></a>三善观察所知果。<a id="a-x"></a>四法界净相。</p>
  <p id="ay">生起依止者。<a id="a-z"></a>谓佛相续出世间道。<a id="a-10"></a>依此转依方得生起非不生起。<a id="a-11"></a>若离此转依亦生起者。<a id="a-12"></a>未转依前应已生起。<a id="a-13"></a>不生依止者。<a id="a-14"></a>谓一切烦恼及彼习气。<a id="a-15"></a>依此转依不复生起若不尔者。<a id="a-16"></a>未转依前众缘和合。<a id="a-17"></a>一切烦恼及彼习气。<a id="a-18"></a>永更不生已应可得。</p>
  <p id="a19">善观察所知果者。<a id="a-1A"></a>谓此转依是善通达所知实际所知真如果。<a id="a-1B"></a>若不尔者。<a id="a-1C"></a>诸佛自体应更了知。<a id="a-1D"></a>应更断灭。</p>
  <p id="a1E">法界净相者。<a id="a-1F"></a>谓此转依无众相故。<a id="a-1G"></a>极善清净法界所显。<a id="a-1H"></a>若不尔者。<a id="a-1I"></a>应是无常可思议法。<a id="a-1J"></a>然此转依是常住相不可思议无二所显。</p>
  <p id="a1K">此不可思议性复有五种应知。<a id="a-1L"></a>一自性。<a id="a-1M"></a>二处所。<a id="a-1N"></a>三住。<a id="a-1O"></a>四一性异性。<a id="a-1P"></a>五成立所作。</p>
  <p id="a1Q">自性者。<a id="a-1R"></a>此转依性即色离色不可思议。<a id="a-1S"></a>如是即受想行识离受想行识不可思议。<a id="a-1T"></a>地界水界火界风界若即若离不可思议。<a id="a-1U"></a>眼处耳处鼻处舌处身处意处等。<a id="a-1V"></a>若即若离不可思议。<a id="a-1W"></a>若有若无等不可思议。</p>
  <p id="a1X">处所者。<a id="a-1Y"></a>此转依性若在欲界若离欲界不可思议。<a id="a-1Z"></a>若在色无色界若离色无色界不可思议。<a id="a-1a"></a>人间天上若在若离不可思议。<a id="a-1b"></a>十方世界若在若离不可思议。</p>
  <p id="a1c">住者。<a id="a-1d"></a>谓此转依住如是如是状貌安乐住不可思议住。<a id="a-1e"></a>如是如是状貌奢摩他住不可思议住。<a id="a-1f"></a>有心住不可思议住。<a id="a-1g"></a>无心住不可思议住。<a id="a-1h"></a>如是如是状貌圣住不可思议住。<a id="a-1i"></a>如是如是状貌天住梵住不可思议。</p>
  <p id="a1j">一性异性者。<a id="a-1k"></a>一切诸佛同处一无漏界中。<a id="a-1l"></a>一性异性不可思议。</p>
  <p id="a1m">成立所作者。<a id="a-1n"></a>谓诸佛如来其性平等。<a id="a-1o"></a>智慧势力威德平等。<a id="a-1p"></a>住无漏界依止转依。<a id="a-1q"></a>为利一切诸有情故。<a id="a-1r"></a>成立如是如是利有情事不可思议。<a id="a-1s"></a>此复二因缘故不可思议应知。<a id="a-1t"></a>一以离言说义过言语道故不可思议。<a id="a-1u"></a>二以出世间义世无比故不可思议。</p>
  <p id="a1v">功用者。<a id="a-1w"></a>略而言之。<a id="a-1x"></a>十种自在名为功用。<a id="a-1y"></a>何者为十。<a id="a-1z"></a>一寿自在。<a id="a-20"></a>二心自在。<a id="a-21"></a>三众具自在。<a id="a-22"></a>四业自在。<a id="a-23"></a>五生自在。<a id="a-24"></a>六愿自在。<a id="a-25"></a>七胜解自在。<a id="a-26"></a>八神变自在。<a id="a-27"></a>九智自在。<a id="a-28"></a>十法自在。</p>
  <p id="a29">方便者。<a id="a-2A"></a>略而言之。<a id="a-2B"></a>四种变化名为方便。<a id="a-2C"></a>一未成熟者令成熟故。<a id="a-2D"></a>现诸菩萨所行行变化。<a id="a-2E"></a>二已成熟者令解脱故。<a id="a-2F"></a>于三千大千世界百拘胝赡部洲同时显现如来变化。<a id="a-2G"></a>三方便摄受声闻变化。<a id="a-2H"></a>四为彼所调伏有情显现一切独觉变化。<a id="a-2I"></a>佛薄伽梵于此四种变化法中。<a id="a-2J"></a>十方世界无碍作用应知。</p>
  <p id="a2K">转者。<a id="a-2L"></a>有二种应知。<a id="a-2M"></a>一暂时转。<a id="a-2N"></a>二究竟转。<a id="a-2O"></a>暂时转者。<a id="a-2P"></a>谓乃至有情未成熟未解脱。<a id="a-2Q"></a>诸佛如来化转不息。<a id="a-2R"></a>究竟转者。<a id="a-2S"></a>如无尽不可思议诸佛威德明转。<a id="a-2T"></a>为诸有情作利益事。<a id="a-2U"></a>流转不息故。<a id="a-2V"></a>灭者。<a id="a-2W"></a>有二种应知。<a id="a-2X"></a>一暂时灭。<a id="a-2Y"></a>二究竟灭。<a id="a-2Z"></a>暂时灭者。<a id="a-2a"></a>于已成熟已解脱有情。<a id="a-2b"></a>诸佛如来暂时示现入般涅槃非是究竟。<a id="a-2c"></a>究竟灭者。<a id="a-2d"></a>谓一切烦恼及彼习气及所依苦。<a id="a-2e"></a>究竟永尽。<a id="a-2f"></a>应知。<a id="a-2g"></a>功德多种者。<a id="a-2h"></a>嗢拖南曰。</p>
  <p id="a2i">殊特非殊特　　平等心利益</p>
  <p id="a2j">报恩与欣赞　　不虚方便行</p>
  <p id="a2k">论曰。<a id="a-2l"></a>殊特者。<a id="a-2m"></a>谓诸菩萨修学无上正等觉乘时。<a id="a-2n"></a>有五种殊特之法应知。<a id="a-2o"></a>何等为五。<a id="a-2p"></a>一于一切有情非有因缘而起亲爱。<a id="a-2q"></a>二唯为利益诸有情故。<a id="a-2r"></a>常处流转忍受大苦。<a id="a-2s"></a>三于多烦恼难调有情。<a id="a-2t"></a>善能解了调伏方便。<a id="a-2u"></a>四于极难解真实义理。<a id="a-2v"></a>能随悟入。<a id="a-2w"></a>五具足不思议威德。<a id="a-2x"></a>如是五法非余有情所共有。<a id="a-2y"></a>故名为殊特。</p>
  <p id="a2z">非殊特者。<a id="a-30"></a>谓诸菩萨修学无上正等觉乘时。<a id="a-31"></a>有五种非殊特法。<a id="a-32"></a>菩萨摩诃萨由成就此五种法故。<a id="a-33"></a>则五种殊特法成就显现。<a id="a-34"></a>何等为五。<a id="a-35"></a>谓诸菩萨以因利他苦即为己乐。<a id="a-36"></a>是故菩萨恒遍受行利他因苦。<a id="a-37"></a>是名第一非殊特法。<a id="a-38"></a>又诸菩萨虽善了知生死涅槃过失功德。<a id="a-39"></a>而乐令有情毕竟清净即为己乐。<a id="a-3A"></a>是故菩萨为净有情增上力故。<a id="a-3B"></a>恒誓受行处生死法。<a id="a-3C"></a>是名第二非殊特法。<a id="a-3D"></a>又诸菩萨虽善了知默然乐味。<a id="a-3E"></a>而乐令有情毕竟清净即为己乐。<a id="a-3F"></a>是故菩萨为净有情增上力故。<a id="a-3G"></a>恒勤方便而为说法。<a id="a-3H"></a>是名第三非殊特法。<a id="a-3I"></a>又诸菩萨虽已积集六波罗蜜多善根。<a id="a-3J"></a>而乐令有情毕竟清净即为己乐。<a id="a-3K"></a>是故菩萨为净有情增上力故。<a id="a-3L"></a>以清净意而施与之。<a id="a-3M"></a>又不期彼施果异熟。<a id="a-3N"></a>是名第四非殊特法。<a id="a-3O"></a>又诸菩萨以他利益事即为自利益事。<a id="a-3P"></a>是故菩萨恒现受行一切有情利益之事。<a id="a-3Q"></a>是名第五非殊特法。<a id="a-3R"></a>菩萨摩诃萨由成就此五种法故。<a id="a-3S"></a>则五种殊特法成就显现应知。<a id="a-3T"></a>平等心者。<a id="a-3U"></a>谓诸菩萨于一切有情所有五种平等心。<a id="a-3V"></a>一菩萨摩诃萨初发心时。<a id="a-3W"></a>如为得大菩提故起大誓愿。<a id="a-3X"></a>如是亦为利益诸有情故起平等心。<a id="a-3Y"></a>二菩萨摩诃萨于诸有情起悲愍俱平等之心。<a id="a-3Z"></a>三菩萨摩诃萨于诸有情起如一子爱俱平等之心。<a id="a-3a"></a>四菩萨摩诃萨于从众缘已生诸行。<a id="a-3b"></a>知是所想有情事已。<a id="a-3c"></a>了达一有情法性。<a id="a-3d"></a>即是一切有情法性。<a id="a-3e"></a>于一切有情所起平等法性智俱平等之心。<a id="a-3f"></a>五菩萨摩诃萨如于一有情行利益行。<a id="a-3g"></a>如是于一切有情亦行利益行。<a id="a-3h"></a>故于一切有情所起欲作利益事俱平等之心。<a id="a-3i"></a>如是名为菩萨摩诃萨于诸有情起于五种平等之心。</p>
  <p id="a3j">利益者。<a id="a-3k"></a>谓菩萨摩诃萨于诸有情作一切利益事。<a id="a-3l"></a>有五种相。<a id="a-3m"></a>应知。<a id="a-3n"></a>何等为五。<a id="a-3o"></a>一于违损事说正命法而引摄之。<a id="a-3p"></a>二于不随顺能饶益事说随顺法而引摄之。<a id="a-3q"></a>三无依苦恼贫匮无怙有情为作依怙而引摄之。<a id="a-3r"></a>四宣说趣于善趣之道而引摄之。<a id="a-3s"></a>五宣说三乘趣涅槃道而引摄之。</p>
  <p id="a3t">报恩者。<a id="a-3u"></a>谓菩萨摩诃萨于有恩有情所起于五种反报利益。<a id="a-3v"></a>何等为五。<a id="a-3w"></a>一安处有情令学己德。<a id="a-3x"></a>二方便安处令学他德。<a id="a-3y"></a>三无依无怙苦恼贫匮者为作依怙。<a id="a-3z"></a>四劝令供养诸佛如来。<a id="a-40"></a>五令自书写佛所说法。<a id="a-41"></a>及受持供养。</p>
  <p id="a42">欣赞者。<a id="a-43"></a>有五种处。<a id="a-44"></a>菩萨摩诃萨常应欣赞。<a id="a-45"></a>何等为五。<a id="a-46"></a>一值佛出世而得承事。<a id="a-47"></a>二于如来所常闻六波罗蜜多相应菩萨藏法。<a id="a-48"></a>三于成熟一切有情行堪任修习。<a id="a-49"></a>四速证无上正等菩提。<a id="a-4A"></a>五证菩提已菩萨声闻大众和合。</p>
  <p id="a4B">不虚方便行者。<a id="a-4C"></a>谓菩萨摩诃萨于诸有情有五种不虚利益方便胜行。<a id="a-4D"></a>何等为五。<a id="a-4E"></a>一菩萨摩诃萨于诸有情以利益安乐意为先。<a id="a-4F"></a>二菩萨摩诃萨成就不颠倒觉。<a id="a-4G"></a>于利益安乐事如实了知。<a id="a-4H"></a>三以随宜方便说种种法。<a id="a-4I"></a>令诸有情随所堪任悉得调伏。<a id="a-4J"></a>此唯如来究竟堪能。<a id="a-4K"></a>四菩萨摩诃萨于一切时心无厌倦。<a id="a-4L"></a>五菩萨摩诃萨平等大悲于下中上诸有情所心无偏党。<a id="a-4M"></a>复次嗢拖南曰。</p>
  <p id="a4N">不颠倒方便　　退堕与胜进</p>
  <p id="a4O">相似实功德　　善调伏有情</p>
  <p id="a4P">论曰。<a id="a-4Q"></a>不颠倒方便者。<a id="a-4R"></a>谓菩萨摩诃萨有五种方便。<a id="a-4S"></a>摄一切正方便。<a id="a-4T"></a>应知。<a id="a-4U"></a>何等为五。<a id="a-4V"></a>一随护方便。<a id="a-4W"></a>二无过方便。<a id="a-4X"></a>三择力方便。<a id="a-4Y"></a>四净胜意乐方便。<a id="a-4Z"></a>五入决定方便。<a id="a-4a"></a>随护方便者。<a id="a-4b"></a>谓菩萨摩诃萨善护聪睿。<a id="a-4c"></a>以俱生智速摄受法。<a id="a-4d"></a>又善护忆念。<a id="a-4e"></a>由忆念故所摄受法持不忘失。<a id="a-4f"></a>又善护智慧。<a id="a-4g"></a>由智慧故于所摄受法善观察义正慧通达。<a id="a-4h"></a>由远离随顺聪睿忆念智慧退分因故。<a id="a-4i"></a>及由亲近修习随顺住分胜分因故。<a id="a-4j"></a>又善护自心。<a id="a-4k"></a>由善防护诸根门故。<a id="a-4l"></a>又善护他心。<a id="a-4m"></a>由正方便护他心故。<a id="a-4n"></a>无过方便者。<a id="a-4o"></a>谓菩萨摩诃萨于诸善法无倒勇猛。<a id="a-4p"></a>无量无间回向菩提。<a id="a-4q"></a>择力方便者。<a id="a-4r"></a>谓即此一切住胜解行地中应知。<a id="a-4s"></a>净胜意乐方便者。<a id="a-4t"></a>谓住净胜意乐地及行正行地应知。<a id="a-4u"></a>入决定方便者。<a id="a-4v"></a>谓住决定地决定行地到究竟地应知。<a id="a-4w"></a>如是五种方便。<a id="a-4x"></a>总摄菩萨一切正方便应知。<a id="a-4y"></a>退堕者。<a id="a-4z"></a>谓诸菩萨五退分法应知。<a id="a-50"></a>一不敬正法及说法者。<a id="a-51"></a>二放逸懈怠。<a id="a-52"></a>三习近烦恼。<a id="a-53"></a>四习近恶行。<a id="a-54"></a>五与余菩萨校量胜劣起增上慢。<a id="a-55"></a>及于法颠倒起增上慢。</p>
  <p id="a56">胜进者。<a id="a-57"></a>谓诸菩萨五胜分法。<a id="a-58"></a>即如其次第。<a id="a-59"></a>翻前五种黑品应知。</p>
  <p id="a5A">相似功德者。<a id="a-5B"></a>谓诸菩萨五种相似功德。<a id="a-5C"></a>实是过失。<a id="a-5D"></a>应知。<a id="a-5E"></a>一于暴恶犯戒诸有情所。<a id="a-5F"></a>以是因缘作不饶益。<a id="a-5G"></a>二诈现具足威仪。<a id="a-5H"></a>三于随顺世间矫饰文词及外道书论相应诸法。<a id="a-5I"></a>得预智者聪睿者数。<a id="a-5J"></a>四修行有罪施等善行。<a id="a-5K"></a>五宣说建立相似正法。<a id="a-5L"></a>广令流布。</p>
  <p id="a5M">实功德者。<a id="a-5N"></a>谓诸菩萨五种真实功德。<a id="a-5O"></a>应知。<a id="a-5P"></a>一于暴恶犯戒诸有情所。<a id="a-5Q"></a>以是因缘起增上悲心。<a id="a-5R"></a>二自性具足威仪。<a id="a-5S"></a>三于如来所说清净真实。<a id="a-5T"></a>若教若证得预智者聪睿者数。<a id="a-5U"></a>四修习无罪施等善行。<a id="a-5V"></a>五开示正法遮彼相似。</p>
  <p id="a5W">善调伏有情者。<a id="a-5X"></a>谓诸菩萨略于十处无倒调伏所化有情。<a id="a-5Y"></a>一于离恶行处。<a id="a-5Z"></a>二于离爱欲处。<a id="a-5a"></a>三于无违犯犯已出处。<a id="a-5b"></a>四于守护一切诸根门处。<a id="a-5c"></a>五于正知住处。<a id="a-5d"></a>六于离愦闹处。<a id="a-5e"></a>七于远离一切恶寻思处。<a id="a-5f"></a>八于离障处。<a id="a-5g"></a>九于离烦恼缠处。<a id="a-5h"></a>十于离烦恼品粗重处。<a id="a-5i"></a>复次嗢拖南曰。</p>
  <p id="a5j">诸菩萨受记　　堕于决定数</p>
  <p id="a5k">定作常应作　　最胜法应知</p>
  <p id="a5l">论曰。<a id="a-5m"></a>诸菩萨受记者。<a id="a-5n"></a>谓诸菩萨于六种位蒙诸如来授无上正等菩提记。<a id="a-5o"></a>一于种性位未发菩提心。<a id="a-5p"></a>二已发菩提心。<a id="a-5q"></a>三现前住。<a id="a-5r"></a>四不现前住五有时限。<a id="a-5s"></a>谓齐尔所时当证无上正等菩提。<a id="a-5t"></a>六无时限。<a id="a-5u"></a>谓不说决定时限。</p>
  <p id="a5v">堕于决定数者。<a id="a-5w"></a>谓诸菩萨有三种堕决定位。<a id="a-5x"></a>一种性堕决定。<a id="a-5y"></a>二发心堕决定。<a id="a-5z"></a>三不虚行堕决定。</p>
  <p id="a60">种性堕决定者。<a id="a-61"></a>谓诸菩萨住种性位。<a id="a-62"></a>便堕菩萨决定之数。<a id="a-63"></a>何以故。<a id="a-64"></a>由诸菩萨成就种性。<a id="a-65"></a>若遇胜缘必定堪任证阿耨多罗三藐三菩提故。<a id="a-66"></a>发心堕决定者。<a id="a-67"></a>谓诸菩萨于阿耨多罗三藐三菩提起决定心。<a id="a-68"></a>乃至证于无上正等觉。<a id="a-69"></a>不复退转。</p>
  <p id="a6A">不虚行堕决定者。<a id="a-6B"></a>谓诸菩萨已得自在。<a id="a-6C"></a>如其所欲随所造修。<a id="a-6D"></a>诸菩萨行无有空过。<a id="a-6E"></a>依此最后堕决定位故。<a id="a-6F"></a>如来为诸菩萨授堕决定记。<a id="a-6G"></a>定作者。<a id="a-6H"></a>谓诸菩萨于五种处。<a id="a-6I"></a>决定应作。<a id="a-6J"></a>若不作者。<a id="a-6K"></a>必不堪任证于无上正等菩提。<a id="a-6L"></a>云何为五。<a id="a-6M"></a>一发菩提心。<a id="a-6N"></a>二于诸有情起于怜愍。<a id="a-6O"></a>三勇猛精勤。<a id="a-6P"></a>四于五明处方便修习。<a id="a-6Q"></a>五心无厌倦。<a id="a-6R"></a>常应作者。<a id="a-6S"></a>谓诸菩萨于五种处常应修作。<a id="a-6T"></a>一常应修作不放逸行。<a id="a-6U"></a>二无依无怙苦恼有情为作依怙。<a id="a-6V"></a>三常应修作供养佛行。<a id="a-6W"></a>四常应遍知误失不误失。<a id="a-6X"></a>五于一切所作若行若住诸作意中。<a id="a-6Y"></a>常应修作。<a id="a-6Z"></a>大菩提心以为导首。</p>
  <p id="a6a">最胜法者。<a id="a-6b"></a>谓诸菩萨于十种同意最胜法。<a id="a-6c"></a>应受持应建立。<a id="a-6d"></a>以为最上。<a id="a-6e"></a>云何为十。<a id="a-6f"></a>一菩萨种性。<a id="a-6g"></a>于诸种性最为殊胜。<a id="a-6h"></a>二初发菩提心。<a id="a-6i"></a>于诸正愿最为殊胜。<a id="a-6j"></a>三正勤般若。<a id="a-6k"></a>于一切度最为殊胜。<a id="a-6l"></a>四爱语。<a id="a-6m"></a>于诸摄法最为殊胜。<a id="a-6n"></a>五如来。<a id="a-6o"></a>于诸有情最为殊胜。<a id="a-6p"></a>六悲。<a id="a-6q"></a>于诸无量最为殊胜。<a id="a-6r"></a>七第四静虑。<a id="a-6s"></a>于诸静虑最为殊胜。<a id="a-6t"></a>八空三摩地。<a id="a-6u"></a>于三三摩地最为殊胜。<a id="a-6v"></a>九灭尽定。<a id="a-6w"></a>于九次第定最为殊胜。<a id="a-6x"></a>十清净方便善巧。<a id="a-6y"></a>于诸方便善巧最为殊胜。<a id="a-6z"></a>复次嗢拖南曰。</p>
  <p id="a70">诸施设建立　　一切法寻思</p>
  <p id="a71">及如实遍智　　并及诸无量</p>
  <p id="a72">宣说果利益　　大乘性与摄</p>
  <p id="a73">菩萨十应知　　建立诸名号</p>
  <p id="a74">论曰。<a id="a-75"></a>诸施设建立者。<a id="a-76"></a>谓诸菩萨四种施设建立。<a id="a-77"></a>唯有如来及诸菩萨能正施设建立。<a id="a-78"></a>非余一切若天若人若沙门若婆罗门所能施设建立。<a id="a-79"></a>除窃佛法安置己论。<a id="a-7A"></a>何等为四。<a id="a-7B"></a>一法施设建立。<a id="a-7C"></a>二谛施设建立。<a id="a-7D"></a>三道理施设建立。<a id="a-7E"></a>四乘施设建立。</p>
  <p id="a7F">法施设建立者。<a id="a-7G"></a>谓素怛缆等十二分教次第撰集次第安置次第制造。<a id="a-7H"></a>是名法施设建立。<a id="a-7I"></a>谛施设建立者。<a id="a-7J"></a>谓或立一谛以不虚妄义。<a id="a-7K"></a>唯是一更无第二。<a id="a-7L"></a>或立二谛。<a id="a-7M"></a>一世俗谛。<a id="a-7N"></a>二胜义谛。<a id="a-7O"></a>或立三谛。<a id="a-7P"></a>一相谛。<a id="a-7Q"></a>二诠谛。<a id="a-7R"></a>三用谛。<a id="a-7S"></a>或立四谛。<a id="a-7T"></a>一苦谛。<a id="a-7U"></a>二集谛。<a id="a-7V"></a>三灭谛。<a id="a-7W"></a>四道谛。<a id="a-7X"></a>或立五谛。<a id="a-7Y"></a>一因谛。<a id="a-7Z"></a>二果谛。<a id="a-7a"></a>三能知谛。<a id="a-7b"></a>四所知谛。<a id="a-7c"></a>五不二谛。<a id="a-7d"></a>或立六谛。<a id="a-7e"></a>一真谛。<a id="a-7f"></a>二妄谛。<a id="a-7g"></a>三应知谛。<a id="a-7h"></a>四应断谛。<a id="a-7i"></a>五应证谛。<a id="a-7j"></a>六应修谛。<a id="a-7k"></a>或立七谛。<a id="a-7l"></a>一爱味谛。<a id="a-7m"></a>二过患谛。<a id="a-7n"></a>三出离谛。<a id="a-7o"></a>四法性谛。<a id="a-7p"></a>五胜解谛。<a id="a-7q"></a>六圣谛。<a id="a-7r"></a>七非圣谛。<a id="a-7s"></a>或立八谛。<a id="a-7t"></a>一行苦谛。<a id="a-7u"></a>二坏苦谛。<a id="a-7v"></a>三苦苦谛。<a id="a-7w"></a>四流转谛。<a id="a-7x"></a>五流息谛。<a id="a-7y"></a>六杂染谛。<a id="a-7z"></a>七清净谛。<a id="a-80"></a>八正方便谛。<a id="a-81"></a>或立九谛。<a id="a-82"></a>一无常谛。<a id="a-83"></a>二苦谛。<a id="a-84"></a>三空谛。<a id="a-85"></a>四无我谛。<a id="a-86"></a>五有爱谛。<a id="a-87"></a>六无有爱谛。<a id="a-88"></a>七彼断方便谛。<a id="a-89"></a>八有余依涅槃谛。<a id="a-8A"></a>九无余依涅槃谛。<a id="a-8B"></a>或立十谛。<a id="a-8C"></a>一逼切苦谛二所受用不具足苦谛。<a id="a-8D"></a>三界性乖违苦谛四爱坏苦谛。<a id="a-8E"></a>五粗重苦谛。<a id="a-8F"></a>六业谛。<a id="a-8G"></a>七烦恼谛。<a id="a-8H"></a>八听闻正法如理作意谛。<a id="a-8I"></a>九正见谛。<a id="a-8J"></a>十正见果谛。<a id="a-8K"></a>如是名为菩萨谛施设建立。<a id="a-8L"></a>若广分别无量应知。</p>
  <p id="a8M">道理施设建立者。<a id="a-8N"></a>有四种道理。<a id="a-8O"></a>一观待道理。<a id="a-8P"></a>二作用道理。<a id="a-8Q"></a>三证成道理。<a id="a-8R"></a>四法尔道理。<a id="a-8S"></a>是名道理施设建立应知。<a id="a-8T"></a>乘施设建立者。<a id="a-8U"></a>谓声闻独觉无上大乘。<a id="a-8V"></a>各有七种施设建立应知。</p>
  <p id="a8W">声闻乘七种施设建立者。<a id="a-8X"></a>一于四圣谛诸无倒慧。<a id="a-8Y"></a>二此慧所依。<a id="a-8Z"></a>三此慧所缘。<a id="a-8a"></a>四此慧伴类。<a id="a-8b"></a>五慧所作业。<a id="a-8c"></a>六助慧资粮。<a id="a-8d"></a>七慧所证果。<a id="a-8e"></a>如声闻乘如是七种施设建立。<a id="a-8f"></a>独觉乘亦尔。</p>
  <p id="a8g">无上大乘七种施设建立者。<a id="a-8h"></a>一缘离言说一切法真如无分别平等出离慧。<a id="a-8i"></a>二此慧所依。<a id="a-8j"></a>三此慧所缘。<a id="a-8k"></a>四此慧伴类。<a id="a-8l"></a>五慧所作业。<a id="a-8m"></a>六助慧资粮。<a id="a-8n"></a>七慧所证果。<a id="a-8o"></a>是名三乘七种施设建立应知。<a id="a-8p"></a>如是三世诸佛菩萨。<a id="a-8q"></a>皆由此四正施设正建立无增无减。</p>
  <p id="a8r">一切法寻思者。<a id="a-8s"></a>谓诸菩萨于一切法为欲证得如实遍智。<a id="a-8t"></a>起四寻思。<a id="a-8u"></a>如前已说。</p>
  <p id="a8v">如实遍智者。<a id="a-8w"></a>谓诸菩萨于一切法起四种如实遍智。<a id="a-8x"></a>如前已说。</p>
  <p id="a8y">诸无量者。<a id="a-8z"></a>谓诸菩萨依五无量。<a id="a-90"></a>能起一切善巧作用。<a id="a-91"></a>何者为五。<a id="a-92"></a>一有情界无量。<a id="a-93"></a>二世界无量。<a id="a-94"></a>三法界无量。<a id="a-95"></a>四所调伏界无量。<a id="a-96"></a>五调伏方便界无量。</p>
  <p id="a97">有情界无量者。<a id="a-98"></a>谓六十四种有情众。<a id="a-99"></a>一那洛迦。<a id="a-9A"></a>二傍生。<a id="a-9B"></a>三鬼趣。<a id="a-9C"></a>四天。<a id="a-9D"></a>五人。<a id="a-9E"></a>六刹帝利。<a id="a-9F"></a>七婆罗门。<a id="a-9G"></a>八吠舍。<a id="a-9H"></a>九戍达罗。<a id="a-9I"></a>十女。<a id="a-9J"></a>十一男。<a id="a-9K"></a>十二非男非女。<a id="a-9L"></a>十三下品。<a id="a-9M"></a>十四中品。<a id="a-9N"></a>十五上品。<a id="a-9O"></a>十六在家。<a id="a-9P"></a>十七出家。<a id="a-9Q"></a>十八苦行。<a id="a-9R"></a>十九律仪。<a id="a-9S"></a>二十不律仪。<a id="a-9T"></a>二十一非律仪非不律仪。<a id="a-9U"></a>二十二已离欲。<a id="a-9V"></a>二十三未离欲。<a id="a-9W"></a>二十四邪定聚。<a id="a-9X"></a>二十五正定聚。<a id="a-9Y"></a>二十六不定聚。<a id="a-9Z"></a>二十七苾刍。<a id="a-9a"></a>二十八苾刍尼。<a id="a-9b"></a>二十九式叉摩那。<a id="a-9c"></a>三十勤策男。<a id="a-9d"></a>三十一勤策女。<a id="a-9e"></a>三十二邬波索迦。<a id="a-9f"></a>三十三邬波斯迦。<a id="a-9g"></a>三十四习三摩地者。<a id="a-9h"></a>三十五温诵经者。<a id="a-9i"></a>三十六供侍病者。<a id="a-9j"></a>三十七长宿。<a id="a-9k"></a>三十八中年。<a id="a-9l"></a>三十九少年。<a id="a-9m"></a>四十阿遮利耶。<a id="a-9n"></a>四十一邬波柁耶。<a id="a-9o"></a>四十二共住。<a id="a-9p"></a>四十三近住。<a id="a-9q"></a>四十四宾客。<a id="a-9r"></a>四十五监僧事者。<a id="a-9s"></a>四十六乐利养者。<a id="a-9t"></a>四十七乐恭敬者。<a id="a-9u"></a>四十八乐远离者。<a id="a-9v"></a>四十九多闻者。<a id="a-9w"></a>五十有智者。<a id="a-9x"></a>五十一大福者。<a id="a-9y"></a>五十二法随法行者。<a id="a-9z"></a>五十三持素恒缆者。<a id="a-A0"></a>五十四持毗柰耶者。<a id="a-A1"></a>五十五持摩怛理迦者。<a id="a-A2"></a>五十六异生者。<a id="a-A3"></a>五十七见谛者。<a id="a-A4"></a>五十八学者。<a id="a-A5"></a>五十九无学者。<a id="a-A6"></a>六十声闻。<a id="a-A7"></a>六十一独觉。<a id="a-A8"></a>六十二菩提萨埵。<a id="a-A9"></a>六十三转轮圣王。<a id="a-AA"></a>六十四如来若依身相续差别则无量无边。<a id="a-AB"></a>世界无量者。<a id="a-AC"></a>谓十方无量世界无量名差别。<a id="a-AD"></a>如此世界名曰索诃。<a id="a-AE"></a>此界梵王名索诃主。<a id="a-AF"></a>如是等无量差别应知。</p>
  <p id="aAG">法界无量者。<a id="a-AH"></a>谓善法不善法无记法。<a id="a-AI"></a>如是等差别门无量应知。</p>
  <p id="aAJ">所调伏界无量者。<a id="a-AK"></a>或立一种所调伏。<a id="a-AL"></a>谓一切有情中可调伏者是一类故。<a id="a-AM"></a>或立二种。<a id="a-AN"></a>一具缚。<a id="a-AO"></a>二不具缚。<a id="a-AP"></a>或立三种。<a id="a-AQ"></a>一钝根。<a id="a-AR"></a>二中根。<a id="a-AS"></a>三利根。<a id="a-AT"></a>或立四种。<a id="a-AU"></a>一刹帝利。<a id="a-AV"></a>二婆罗门。<a id="a-AW"></a>三吠舍。<a id="a-AX"></a>四戍达罗。<a id="a-AY"></a>或立五种。<a id="a-AZ"></a>一贪行。<a id="a-Aa"></a>二嗔行。<a id="a-Ab"></a>三痴行。<a id="a-Ac"></a>四慢行。<a id="a-Ad"></a>五觉行。<a id="a-Ae"></a>或立六种。<a id="a-Af"></a>一在家。<a id="a-Ag"></a>二出家。<a id="a-Ah"></a>三成熟。<a id="a-Ai"></a>四未成熟。<a id="a-Aj"></a>五解脱。<a id="a-Ak"></a>六未解脱。<a id="a-Al"></a>或立七种。<a id="a-Am"></a>一信敬。<a id="a-An"></a>二轻毁。<a id="a-Ao"></a>三中庸。<a id="a-Ap"></a>四广说。<a id="a-Aq"></a>五略开智。<a id="a-Ar"></a>六常所调伏。<a id="a-As"></a>七随缘。<a id="a-At"></a>所引。<a id="a-Au"></a>谓遇如是如是缘即如是如是转变。<a id="a-Av"></a>或立八种。<a id="a-Aw"></a>谓八部众。<a id="a-Ax"></a>从刹帝利众乃至梵众。<a id="a-Ay"></a>或立九种。<a id="a-Az"></a>一如来所化。<a id="a-B0"></a>二声闻所化。<a id="a-B1"></a>三独觉所化。<a id="a-B2"></a>四菩萨所化。<a id="a-B3"></a>五难调伏。<a id="a-B4"></a>六易调伏。<a id="a-B5"></a>七软语调伏。<a id="a-B6"></a>八诃摈调伏。<a id="a-B7"></a>九或远或近调伏。<a id="a-B8"></a>或立十种。<a id="a-B9"></a>一那落迦。<a id="a-BA"></a>二傍生。<a id="a-BB"></a>三鬼趣。<a id="a-BC"></a>四欲界天。<a id="a-BD"></a>五人。<a id="a-BE"></a>六中有。<a id="a-BF"></a>七色有。<a id="a-BG"></a>八无色有。<a id="a-BH"></a>九有想无想。<a id="a-BI"></a>十非有想非无想。<a id="a-BJ"></a>如是略说五十五种。<a id="a-BK"></a>若依相续差别则有无量应知。<a id="a-BL"></a>问有情界无量。<a id="a-BM"></a>所调伏界无量。<a id="a-BN"></a>有何差别。<a id="a-BO"></a>答有情界者。<a id="a-BP"></a>谓无差别。<a id="a-BQ"></a>一切有情若有种性若无种性。<a id="a-BR"></a>所调伏界者。<a id="a-BS"></a>谓唯有种性诸位差别。<a id="a-BT"></a>调伏方便界无量者。<a id="a-BU"></a>已如前说。<a id="a-BV"></a>应知。<a id="a-BW"></a>此亦差别分别有无量种。<a id="a-BX"></a>问何故唯略说此五无量。<a id="a-BY"></a>答诸菩萨摩诃萨专为修习利众生行。<a id="a-BZ"></a>是故初立有情界无量。<a id="a-Ba"></a>是诸有情依于处所可得受化。<a id="a-Bb"></a>是故第二立世界无量。<a id="a-Bc"></a>是诸有情于多世界由种种法得有染净差别。<a id="a-Bd"></a>是故第三立法界无量。<a id="a-Be"></a>观有情中堪能究竟解脱苦者。<a id="a-Bf"></a>建立第四所调伏界无量。<a id="a-Bg"></a>若诸方便善巧能令有情证于解脱。<a id="a-Bh"></a>建立第五调伏方便界无量。<a id="a-Bi"></a>是故诸菩萨摩诃萨依是五无量能起一切善巧作用。<a id="a-Bj"></a>宣说果利益者。<a id="a-Bk"></a>谓诸菩萨摩诃萨为诸有情宣说正法。<a id="a-Bl"></a>有五种广大果利益。<a id="a-Bm"></a>应知。<a id="a-Bn"></a>云何为五。<a id="a-Bo"></a>一或有有情闻说正法时。<a id="a-Bp"></a>远尘离垢于诸法中得法眼生。<a id="a-Bq"></a>二或有有情即说是正法时得诸漏尽。<a id="a-Br"></a>三或有有情因说此法发于无上正等觉心。<a id="a-Bs"></a>四或有有情闻说此法即得菩萨最胜法忍。<a id="a-Bt"></a>五或有有情闻佛菩萨说正法已。<a id="a-Bu"></a>受持修行展转宣说。<a id="a-Bv"></a>令正法眼久住不灭。<a id="a-Bw"></a>是名五种宣说广大果利益。<a id="a-Bx"></a>应知。</p>
  <p id="aBy">大乘性者。<a id="a-Bz"></a>谓菩萨乘与七大性相应故。<a id="a-C0"></a>说名大乘。<a id="a-C1"></a>云何为七。<a id="a-C2"></a>一法大性。<a id="a-C3"></a>谓十二分教中菩萨藏所摄方广之教。<a id="a-C4"></a>二发心大性。<a id="a-C5"></a>谓已发无上正等觉心。<a id="a-C6"></a>三胜解大性。<a id="a-C7"></a>谓于前所说法大性境起胜信解。<a id="a-C8"></a>四胜意乐大性。<a id="a-C9"></a>谓已超过胜解行地入净胜意乐地。<a id="a-CA"></a>五资粮大性。<a id="a-CB"></a>谓已成就福智二种大资粮故能证无上正等菩提。<a id="a-CC"></a>六时大性。<a id="a-CD"></a>谓三大劫阿僧企耶时。<a id="a-CE"></a>能证无上正等菩提。<a id="a-CF"></a>七成满大性。<a id="a-CG"></a>谓即无上正等菩提。<a id="a-CH"></a>此所成满菩提自体。<a id="a-CI"></a>比余成满自体尚无与等。<a id="a-CJ"></a>何况超胜此中法大性乃至时大性。<a id="a-CK"></a>此之六种是成满大性之因。<a id="a-CL"></a>成满大性一种。<a id="a-CM"></a>是前六之果。<a id="a-CN"></a>应知。</p>
  <p id="aCO">摄者。<a id="a-CP"></a>谓八种法。<a id="a-CQ"></a>能具足摄一切大乘。<a id="a-CR"></a>一菩萨藏教。<a id="a-CS"></a>二于菩萨藏中显示诸法真实义教。<a id="a-CT"></a>三于菩萨藏中显示一切诸佛菩萨不可思议最胜广大甚深威德教。<a id="a-CU"></a>四于上所说如理听闻。<a id="a-CV"></a>五先如理思趣胜意乐。<a id="a-CW"></a>六得胜意乐入初修行。<a id="a-CX"></a>七由入修行为先故修果成就。<a id="a-CY"></a>八由修果成就故究竟出离。<a id="a-CZ"></a>菩萨摩诃萨由如是修学。<a id="a-Ca"></a>证得无上正等菩提。</p>
  <p id="aCb">菩萨。<a id="a-Cc"></a>十应知者。<a id="a-Cd"></a>谓如是修学能证无上正等菩提。<a id="a-Ce"></a>诸菩萨略有十种。<a id="a-Cf"></a>应知。<a id="a-Cg"></a>一安住种性。<a id="a-Ch"></a>二趣入。<a id="a-Ci"></a>三不净胜意乐。<a id="a-Cj"></a>四净胜意乐。<a id="a-Ck"></a>五未成熟。<a id="a-Cl"></a>六已成熟。<a id="a-Cm"></a>七未得决定。<a id="a-Cn"></a>八已得决定。<a id="a-Co"></a>九一生所系。<a id="a-Cp"></a>十住最后有。<a id="a-Cq"></a>此中安住种性菩萨。<a id="a-Cr"></a>若方便修学发菩提心。<a id="a-Cs"></a>即名趣入。<a id="a-Ct"></a>既趣入已。<a id="a-Cu"></a>乃至未入净胜意乐地。<a id="a-Cv"></a>即名不净胜意乐。<a id="a-Cw"></a>若得入者。<a id="a-Cx"></a>名净胜意乐。<a id="a-Cy"></a>即净胜意乐菩萨乃至未入到究竟地。<a id="a-Cz"></a>名未成熟。<a id="a-D0"></a>若得入者。<a id="a-D1"></a>名已成熟。<a id="a-D2"></a>即未成熟中乃至未入决定行地。<a id="a-D3"></a>名不决定。<a id="a-D4"></a>若得入者。<a id="a-D5"></a>名得决定。<a id="a-D6"></a>已成熟中复有二种。<a id="a-D7"></a>一一生所系。<a id="a-D8"></a>谓此生后无间证得阿耨多罗三藐三菩提。<a id="a-D9"></a>二住最后有。<a id="a-DA"></a>谓即在此生证得无上正等菩提。<a id="a-DB"></a>如是从住种性乃至无上正等菩提。<a id="a-DC"></a>如前所说。<a id="a-DD"></a>十种菩萨尽摄一切菩萨。<a id="a-DE"></a>如前所说。<a id="a-DF"></a>菩萨学处尽摄菩萨所有学处。</p>
  <p id="aDG">建立诸名号者。<a id="a-DH"></a>谓诸菩萨无有差别随德众名。<a id="a-DI"></a>所谓菩提萨埵摩诃萨埵成就觉慧。<a id="a-DJ"></a>最上明照。<a id="a-DK"></a>最胜之子。<a id="a-DL"></a>最胜所依。<a id="a-DM"></a>最胜所使。<a id="a-DN"></a>最胜萌芽。<a id="a-DO"></a>亦名猛健。<a id="a-DP"></a>亦名上轨范师亦名商主。<a id="a-DQ"></a>亦名具大名称。<a id="a-DR"></a>亦名成就慈悲。<a id="a-DS"></a>亦名大福。<a id="a-DT"></a>亦名富自在。<a id="a-DU"></a>亦名大法师。<a id="a-DV"></a>如是等十方无边世界中。<a id="a-DW"></a>依无量内德差别。<a id="a-DX"></a>施设无数名号。<a id="a-DY"></a>应知。<a id="a-DZ"></a>是中若诸菩萨自称我是菩萨。<a id="a-Da"></a>而不正勤修诸菩萨所有学处。<a id="a-Db"></a>当知此是相似菩萨非实菩萨。<a id="a-Dc"></a>若诸菩萨自称菩萨。<a id="a-Dd"></a>亦复勤修菩萨学处。<a id="a-De"></a>当知此即真实菩萨。</p>
 </body>
</html>