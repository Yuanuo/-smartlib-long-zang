<!doctype html>
<html id="z3IBVPsxO" data-ver="945">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">显扬圣教论卷第九</h1>
  <h2 id="a2">摄净义品第二之五</h2>
  <p id="a3">异论多种者。<a id="a-4"></a>谓十六种异论。<a id="a-5"></a>何等十六。<a id="a-6"></a>嗢柁南曰。</p>
  <p id="a7">执因中有果　　显了有去来</p>
  <p id="a8">我常宿作因　　自在等害法</p>
  <p id="a9">边无边矫乱　　见无因断空</p>
  <p id="aA">计胜净吉祥　　名十六异论</p>
  <p id="aB">论曰。<a id="a-C"></a>十六异论者。<a id="a-D"></a>一因中有果论。<a id="a-E"></a>二从缘显了论。<a id="a-F"></a>三去来实有论。<a id="a-G"></a>四计我论。<a id="a-H"></a>五计常论。<a id="a-I"></a>六宿作因论。<a id="a-J"></a>七自在等作者论。<a id="a-K"></a>八害为正法论。<a id="a-L"></a>九有边无边论。<a id="a-M"></a>十不死矫乱论。<a id="a-N"></a>十一无因见论。<a id="a-O"></a>十二断见论。<a id="a-P"></a>十三空见论。<a id="a-Q"></a>十四妄计最胜论。<a id="a-R"></a>十五妄计清净论。<a id="a-S"></a>十六妄计吉祥论。</p>
  <p id="aT">因中有果论者。<a id="a-U"></a>谓如有一若沙门若婆罗门。<a id="a-V"></a>起如是见立如是论。<a id="a-W"></a>因中常恒具有果性。<a id="a-X"></a>谓雨众外道作如是计。<a id="a-Y"></a>问何因缘故。<a id="a-Z"></a>彼诸外道于诸因中起如是见立如是论显示有果。<a id="a-a"></a>答由教及理故。<a id="a-b"></a>教者。<a id="a-c"></a>谓彼先师所造教藏。<a id="a-d"></a>随闻传授展转至今。<a id="a-e"></a>宣说因中先已有果。<a id="a-f"></a>理者。<a id="a-g"></a>谓即如彼沙门及婆罗门。<a id="a-h"></a>为性寻思。<a id="a-i"></a>为性观察。<a id="a-j"></a>住寻思地。<a id="a-k"></a>住自办地。<a id="a-l"></a>住异生地。<a id="a-m"></a>住随思惟观察行地。<a id="a-n"></a>彼如是思。<a id="a-o"></a>若从彼体此体得生。<a id="a-p"></a>一切世间共知共立。<a id="a-q"></a>彼是此因非余。<a id="a-r"></a>又诸世间欲求此果。<a id="a-s"></a>唯取此因不取余因。<a id="a-t"></a>又即于彼彼事中。<a id="a-u"></a>如是如是加功营造。<a id="a-v"></a>非于余事。<a id="a-w"></a>又若彼果即从彼生不从余生。<a id="a-x"></a>是故因中定已有果。<a id="a-y"></a>若不尔者。<a id="a-z"></a>应立一切是一切因。<a id="a-10"></a>又应求一一果取一切因。<a id="a-11"></a>又应于一切事加功营造为求一果。<a id="a-12"></a>又应从一切一切果生。<a id="a-13"></a>如是由建立故。<a id="a-14"></a>取故。<a id="a-15"></a>作事故。<a id="a-16"></a>生故。<a id="a-17"></a>彼见因中常有果性。</p>
  <p id="a18">我今问汝。<a id="a-19"></a>随汝意答。<a id="a-1A"></a>因果两相为异不异。<a id="a-1B"></a>若不异者。<a id="a-1C"></a>即无决定因果二体。<a id="a-1D"></a>由此二相无差别故。<a id="a-1E"></a>而言因中有果。<a id="a-1F"></a>不应道理。<a id="a-1G"></a>若异相者。<a id="a-1H"></a>汝意云何。<a id="a-1I"></a>因中果体为未生相为已生相。<a id="a-1J"></a>若未生相者。<a id="a-1K"></a>于彼因中果犹未生而说是有。<a id="a-1L"></a>不应道理。<a id="a-1M"></a>若已生相者。<a id="a-1N"></a>则果体已生复从因生。<a id="a-1O"></a>不应道理。<a id="a-1P"></a>是故因中非先有果。<a id="a-1Q"></a>然要有因故待缘而生。</p>
  <p id="a1R">彼有相法于有相法中由五种相可得了知。<a id="a-1S"></a>一于处所可得了知。<a id="a-1T"></a>谓如瓮中水。<a id="a-1U"></a>二于所依止可得了知。<a id="a-1V"></a>如眼中眼识。<a id="a-1W"></a>三即于自相可得了知。<a id="a-1X"></a>如因自体不由比决。<a id="a-1Y"></a>四于自作业可得了知。<a id="a-1Z"></a>五由因变故果变可得。<a id="a-1a"></a>或由缘变故果变可得。<a id="a-1b"></a>是故常时恒时说因中有果。<a id="a-1c"></a>不应道理。<a id="a-1d"></a>由此义故。<a id="a-1e"></a>彼所立论非如理说。<a id="a-1f"></a>谓不异相故。<a id="a-1g"></a>异相故不生相故。<a id="a-1h"></a>生相故。<a id="a-1i"></a>不应道理。</p>
  <p id="a1j">从缘显了论者。<a id="a-1k"></a>谓如有一若沙门若婆罗门。<a id="a-1l"></a>起如是见立如是论。<a id="a-1m"></a>一切诸法体自本有。<a id="a-1n"></a>从众缘显非缘所生。<a id="a-1o"></a>谓即因中有果论者及声相论者。<a id="a-1p"></a>作如是计。</p>
  <p id="a1q">问何因缘故。<a id="a-1r"></a>因中有果论者。<a id="a-1s"></a>见诸因中先有果性从缘显了。<a id="a-1t"></a>答由教及理故。<a id="a-1u"></a>教如前说。<a id="a-1v"></a>理者。<a id="a-1w"></a>谓如有一。<a id="a-1x"></a>为性寻思。<a id="a-1y"></a>为性观察。<a id="a-1z"></a>广说如前。<a id="a-20"></a>彼如是思。<a id="a-21"></a>果先是有复从因生。<a id="a-22"></a>不应道理。<a id="a-23"></a>然非不用功为成于果。<a id="a-24"></a>复以何缘而作功用。<a id="a-25"></a>岂非唯为显了果故。<a id="a-26"></a>彼作如是妄思惟已。<a id="a-27"></a>说显了论。</p>
  <p id="a28">我今问汝。<a id="a-29"></a>随汝意答。<a id="a-2A"></a>为无障缘故障。<a id="a-2B"></a>为有障缘故障。<a id="a-2C"></a>若无者。<a id="a-2D"></a>无有障缘而有障者。<a id="a-2E"></a>不应道理。<a id="a-2F"></a>若有者。<a id="a-2G"></a>属果之因何故不障。<a id="a-2H"></a>同是有故。<a id="a-2I"></a>譬如黑闇障瓮中水亦能障瓮。<a id="a-2J"></a>若言亦障因者。<a id="a-2K"></a>亦应显了。<a id="a-2L"></a>俱是所障。<a id="a-2M"></a>而但显因中先有果性而不显因。<a id="a-2N"></a>不应道理。</p>
  <p id="a2O">汝又应说。<a id="a-2P"></a>为有性是障缘。<a id="a-2Q"></a>为果性是障缘。<a id="a-2R"></a>若有性是障缘者。<a id="a-2S"></a>是则有性。<a id="a-2T"></a>常不显了。<a id="a-2U"></a>不应道理。<a id="a-2V"></a>又因亦是有。<a id="a-2W"></a>何故不是障缘。<a id="a-2X"></a>若果性是障缘者。<a id="a-2Y"></a>如是一法亦因亦果。<a id="a-2Z"></a>如芽是种子果是茎等。<a id="a-2a"></a>因果即一法亦显不显。<a id="a-2b"></a>不应道理。</p>
  <p id="a2c">又今问汝。<a id="a-2d"></a>随汝意答。<a id="a-2e"></a>显与本法为一为异。<a id="a-2f"></a>若言一者。<a id="a-2g"></a>彼本有法常显已显复显。<a id="a-2h"></a>不应道理。<a id="a-2i"></a>若言异者。<a id="a-2j"></a>此显为无因耶。<a id="a-2k"></a>为有因耶。<a id="a-2l"></a>若无因者。<a id="a-2m"></a>无因而显。<a id="a-2n"></a>不应道理。<a id="a-2o"></a>若有因者。<a id="a-2p"></a>果性可显。<a id="a-2q"></a>非是因性不显之因能显于果。<a id="a-2r"></a>不应道理。<a id="a-2s"></a>如是无障缘故。<a id="a-2t"></a>有障缘故。<a id="a-2u"></a>有相故。<a id="a-2v"></a>果相故。<a id="a-2w"></a>显了一故。<a id="a-2x"></a>显了异故。<a id="a-2y"></a>不应道理。<a id="a-2z"></a>是故汝言。<a id="a-30"></a>若法性无是则无相。<a id="a-31"></a>若法性有是则有相。<a id="a-32"></a>若性是无不可显了。<a id="a-33"></a>若性是有则可显了者。<a id="a-34"></a>不应道理。</p>
  <p id="a35">今当略说。<a id="a-36"></a>虽实是有而不可取相。<a id="a-37"></a>或有远故不可取。<a id="a-38"></a>或由四种障因之所障故不可取。<a id="a-39"></a>或极微细故不可取。<a id="a-3A"></a>或心散乱故不可取。<a id="a-3B"></a>或根损坏故不可取。<a id="a-3C"></a>或未得彼相应智故不可取。<a id="a-3D"></a>如因中有果从缘显论。<a id="a-3E"></a>不应道理。<a id="a-3F"></a>当知声相论亦尔。<a id="a-3G"></a>此中差别者。<a id="a-3H"></a>外声论师起如是见立如是论。<a id="a-3I"></a>声相本有无生无灭。<a id="a-3J"></a>然由数宣吐方得显了。<a id="a-3K"></a>而声体是常。<a id="a-3L"></a>是故从缘显了论。<a id="a-3M"></a>非如理说。</p>
  <p id="a3N">去来实有论者。<a id="a-3O"></a>谓如有一若沙门若婆罗门。<a id="a-3P"></a>或在此法。<a id="a-3Q"></a>由不正思惟起如是见立如是论。<a id="a-3R"></a>有过去有未来。<a id="a-3S"></a>自相成就犹如现在。<a id="a-3T"></a>实有非假。</p>
  <p id="a3U">问何因缘故。<a id="a-3V"></a>彼起如是见立如是论。<a id="a-3W"></a>答由教及理故。<a id="a-3X"></a>教如前说。</p>
  <p id="a3Y">又于此法有不如理思惟所引经教。<a id="a-3Z"></a>如经中说。<a id="a-3a"></a>一切有者。<a id="a-3b"></a>谓十二处。<a id="a-3c"></a>是十二处自相故有。<a id="a-3d"></a>又如薄伽梵说。<a id="a-3e"></a>有过去业。<a id="a-3f"></a>又经中说。<a id="a-3g"></a>有过去色有未来色。<a id="a-3h"></a>乃至识亦如是。</p>
  <p id="a3i">理者。<a id="a-3j"></a>谓如有一。<a id="a-3k"></a>为性寻思。<a id="a-3l"></a>为性观察。<a id="a-3m"></a>广说如前。<a id="a-3n"></a>彼如是思。<a id="a-3o"></a>若法自相安住此法。<a id="a-3p"></a>真实是有。<a id="a-3q"></a>此若未来无者。<a id="a-3r"></a>彼时应未受自相。<a id="a-3s"></a>此若过去无者。<a id="a-3t"></a>彼时应退失自相。<a id="a-3u"></a>若如是者。<a id="a-3v"></a>诸法自相应不成就。<a id="a-3w"></a>由是诸法应性不真实。<a id="a-3x"></a>若如是者不应道理。<a id="a-3y"></a>由如是思故。<a id="a-3z"></a>起如是见立如是论。<a id="a-40"></a>过去未来性相实有。</p>
  <p id="a41">我今问汝。<a id="a-42"></a>随汝意答。<a id="a-43"></a>去来两相与现在相。<a id="a-44"></a>为不异相为是异相。<a id="a-45"></a>若不异相者。<a id="a-46"></a>立三世相。<a id="a-47"></a>不应道理。<a id="a-48"></a>若异相者。<a id="a-49"></a>性相实有。<a id="a-4A"></a>不应道理。</p>
  <p id="a4B">又汝应说。<a id="a-4C"></a>自意所欲堕三世法。<a id="a-4D"></a>为是常相为无常相。<a id="a-4E"></a>若常相者。<a id="a-4F"></a>堕于三世。<a id="a-4G"></a>不应道理。<a id="a-4H"></a>若无常相者。<a id="a-4I"></a>于三世中恒是实有。<a id="a-4J"></a>不应道理。</p>
  <p id="a4K">又汝应说。<a id="a-4L"></a>自意所欲。<a id="a-4M"></a>为计未来法来至现在世。<a id="a-4N"></a>为计未来死灭生现在世。<a id="a-4O"></a>为计法住未来以此为缘生现在世。<a id="a-4P"></a>为计本无业用今有业用。<a id="a-4Q"></a>为计本相不圆满今相圆满。<a id="a-4R"></a>为计本相异今相异。<a id="a-4S"></a>为计未来有现在分相。</p>
  <p id="a4T">若言即未来法来至现在者。<a id="a-4U"></a>此应有方所。<a id="a-4V"></a>又未来现在应无差别。<a id="a-4W"></a>又应是常。<a id="a-4X"></a>不应道理。<a id="a-4Y"></a>若言未来死灭生现在者。<a id="a-4Z"></a>是则未来法不生于今现在法本无今生。<a id="a-4a"></a>又未来未生而言死灭。<a id="a-4b"></a>不应道理。</p>
  <p id="a4c">若言法住未来以此为缘生现在世者。<a id="a-4d"></a>此应是常。<a id="a-4e"></a>又应本无。<a id="a-4f"></a>今生非未来法生。<a id="a-4g"></a>不应道理。<a id="a-4h"></a>若本无业用今有业用者。<a id="a-4i"></a>是则本有今有便有。<a id="a-4j"></a>如前所说过故。<a id="a-4k"></a>不应道理。<a id="a-4l"></a>又此业用汝意云何。<a id="a-4m"></a>与彼本法为有异相为不异相。<a id="a-4n"></a>若异相者。<a id="a-4o"></a>此业用相未来无故。<a id="a-4p"></a>不应道理。<a id="a-4q"></a>若不异相者。<a id="a-4r"></a>本无业用今有业用。<a id="a-4s"></a>不应道理。</p>
  <p id="a4t">如无业用有此过失。<a id="a-4u"></a>如是不圆满相异相未来分相亦尔。<a id="a-4v"></a>此中差别者。<a id="a-4w"></a>复有自体杂乱过失。<a id="a-4x"></a>不应道理。<a id="a-4y"></a>如未来向现在。<a id="a-4z"></a>如是现在往过去如其所应有过失应知。<a id="a-50"></a>谓如前所计诸因缘及所说破道理。</p>
  <p id="a51">如是自相故。<a id="a-52"></a>共相故。<a id="a-53"></a>来故。<a id="a-54"></a>死灭故。<a id="a-55"></a>生故。<a id="a-56"></a>业故圆满相故。<a id="a-57"></a>异相故。<a id="a-58"></a>未来分故。<a id="a-59"></a>说过去未来实有论。<a id="a-5A"></a>不应道理。</p>
  <p id="a5B">如是破已复有难言。<a id="a-5C"></a>若过去未来是无。<a id="a-5D"></a>云何缘无而有觉转。<a id="a-5E"></a>若言缘无而觉转者。<a id="a-5F"></a>云何不有违教过失。<a id="a-5G"></a>如说一切有者谓十二处。</p>
  <p id="a5H">我今问汝。<a id="a-5I"></a>随汝意答。<a id="a-5J"></a>世间取无之觉为起不起。<a id="a-5K"></a>若不起者。<a id="a-5L"></a>能取无我。<a id="a-5M"></a>兔角石女儿等觉。<a id="a-5N"></a>皆应是无。<a id="a-5O"></a>此不应道理。<a id="a-5P"></a>又薄伽梵说。<a id="a-5Q"></a>我诸无谄声闻如我所说正修行时。<a id="a-5R"></a>若有知有若无知无。<a id="a-5S"></a>如是不应道理。<a id="a-5T"></a>若言起者。<a id="a-5U"></a>汝何所欲此取无觉。<a id="a-5V"></a>为作有行为作无行。<a id="a-5W"></a>若作有行者。<a id="a-5X"></a>取无之觉而作有行。<a id="a-5Y"></a>不应道理。<a id="a-5Z"></a>若作无行者。<a id="a-5a"></a>此无行觉汝何所欲。<a id="a-5b"></a>为缘有事转为缘无事转。<a id="a-5c"></a>若缘有事转者。<a id="a-5d"></a>无行之觉缘有事转。<a id="a-5e"></a>不应道理若缘无事转者。<a id="a-5f"></a>无有缘无之觉。<a id="a-5g"></a>不应道理。</p>
  <p id="a5h">虽说一切有者谓十二处。<a id="a-5i"></a>然于有法密意说有有相。<a id="a-5j"></a>于无法密意说有无相。<a id="a-5k"></a>所以者何。<a id="a-5l"></a>若有相法能持有相。<a id="a-5m"></a>若无相法能持无相。<a id="a-5n"></a>是故俱名为法。<a id="a-5o"></a>俱名为有。<a id="a-5p"></a>若异者。<a id="a-5q"></a>诸修行人。<a id="a-5r"></a>但知于有不知于无。<a id="a-5s"></a>应非无间观所知法。<a id="a-5t"></a>此不应道理。<a id="a-5u"></a>又虽说言有过去业由此业故众生受。<a id="a-5v"></a>有损害受无损害受。<a id="a-5w"></a>此亦依彼习气密意假说彼法为有。<a id="a-5x"></a>谓于诸行中曾有净不净业生灭。<a id="a-5y"></a>由此因缘故。<a id="a-5z"></a>彼行胜异相续而转。<a id="a-60"></a>是名习气。<a id="a-61"></a>由此相续所摄习气故。<a id="a-62"></a>爱不爱果生。<a id="a-63"></a>是故于我无过。<a id="a-64"></a>而汝不应道理。</p>
  <p id="a65">又虽说言有过去色有未来色有现在色。<a id="a-66"></a>如是乃至识亦尔者。<a id="a-67"></a>此亦依三种行相密意故说。<a id="a-68"></a>谓因相自相果相。<a id="a-69"></a>依彼因相密意说有未来。<a id="a-6A"></a>依彼自相密意说有现在。<a id="a-6B"></a>依彼果相密意说有过去。<a id="a-6C"></a>是故无过。</p>
  <p id="a6D">又复不应说过去未来是实有相。<a id="a-6E"></a>何以故。<a id="a-6F"></a>应知。<a id="a-6G"></a>未来有十二种相故。<a id="a-6H"></a>一因所显相。<a id="a-6I"></a>二体未生相。<a id="a-6J"></a>三待缘相。<a id="a-6K"></a>四已生种类相。<a id="a-6L"></a>五应生法相。<a id="a-6M"></a>六不生法相。<a id="a-6N"></a>七未生杂染相。<a id="a-6O"></a>八未生清净相。<a id="a-6P"></a>九应可求相。<a id="a-6Q"></a>十不应求相。<a id="a-6R"></a>十一应观察相。<a id="a-6S"></a>十二不应观察相。<a id="a-6T"></a>应知。<a id="a-6U"></a>现在亦有十二种相。<a id="a-6V"></a>一果所显相。<a id="a-6W"></a>二体已生相。<a id="a-6X"></a>三缘会相。<a id="a-6Y"></a>四已生种类相。<a id="a-6Z"></a>五刹那相。<a id="a-6a"></a>六不复生法相。<a id="a-6b"></a>七现杂染相。<a id="a-6c"></a>八现清净相。<a id="a-6d"></a>九可喜乐相。<a id="a-6e"></a>十不可喜乐相。<a id="a-6f"></a>十一应观察相。<a id="a-6g"></a>十二不应观察相。<a id="a-6h"></a>应知。<a id="a-6i"></a>过去亦有十二种相。<a id="a-6j"></a>一已度因相。<a id="a-6k"></a>二已度缘相。<a id="a-6l"></a>三已度果相。<a id="a-6m"></a>四体已坏相。<a id="a-6n"></a>五已灭种类相。<a id="a-6o"></a>六不生法相。<a id="a-6p"></a>七静息杂染相。<a id="a-6q"></a>八静息清净相。<a id="a-6r"></a>九应顾恋处相。<a id="a-6s"></a>十不应顾恋处相。<a id="a-6t"></a>十一应观察相。<a id="a-6u"></a>十二不应观察相。</p>
  <p id="a6v">计我论者。<a id="a-6w"></a>谓如有一若沙门若婆罗门。<a id="a-6x"></a>起如是见立如是论。<a id="a-6y"></a>有我有萨埵有命者有生者有养者有数取趣者。<a id="a-6z"></a>如是等是实是常。<a id="a-70"></a>诸外道等作如是计。<a id="a-71"></a>问何故彼诸外道。<a id="a-72"></a>起如是见立如是论。<a id="a-73"></a>答由教及理故。<a id="a-74"></a>教如前说。<a id="a-75"></a>理者。<a id="a-76"></a>谓如有一。<a id="a-77"></a>为性寻思。<a id="a-78"></a>为性观察。<a id="a-79"></a>广说如前。<a id="a-7A"></a>由二种因故。<a id="a-7B"></a>一先不思觉率尔而得有萨埵觉故。<a id="a-7C"></a>二先已思觉得有作故。<a id="a-7D"></a>彼如是思。<a id="a-7E"></a>若无我者。<a id="a-7F"></a>见于五事不应起于五种有我之觉。<a id="a-7G"></a>一见色形已唯应起于色觉。<a id="a-7H"></a>不应起于萨埵之觉。<a id="a-7I"></a>二见顺苦乐行已。<a id="a-7J"></a>唯应起于受觉。<a id="a-7K"></a>不应起于胜劣萨埵之觉。<a id="a-7L"></a>三见已立名者名相应行已。<a id="a-7M"></a>唯应起于想觉。<a id="a-7N"></a>不应起于刹帝利婆罗门吠舍戍达罗佛授德友等萨埵之觉。<a id="a-7O"></a>四见作净不净相应行已。<a id="a-7P"></a>唯应起于行觉。<a id="a-7Q"></a>不应起于愚者智者萨埵之觉。<a id="a-7R"></a>五见于境界识随转已。<a id="a-7S"></a>唯应起于心觉。<a id="a-7T"></a>不应起于我能见等萨埵之觉。<a id="a-7U"></a>由如是先不思觉。<a id="a-7V"></a>于此五事唯起五种萨埵之觉。<a id="a-7W"></a>非诸行觉。<a id="a-7X"></a>是故先不思觉见已率尔而起有萨埵觉。<a id="a-7Y"></a>如是决定知有实我。</p>
  <p id="a7Z">又彼如是思。<a id="a-7a"></a>若无我者。<a id="a-7b"></a>不应于诸行中先起思觉得有所作。<a id="a-7c"></a>谓我以眼当见诸色。<a id="a-7d"></a>正见诸色。<a id="a-7e"></a>已见诸色。<a id="a-7f"></a>或复起心。<a id="a-7g"></a>我不当见如是等用皆由我觉行为先导。<a id="a-7h"></a>如于眼见如是于耳鼻舌身意应知亦尔。<a id="a-7i"></a>又于善业造作善业止息。<a id="a-7j"></a>不善业造作不善业止息。<a id="a-7k"></a>如是等事。<a id="a-7l"></a>皆由思觉为先方得作用。<a id="a-7m"></a>如是等用唯于诸行。<a id="a-7n"></a>不应道理。<a id="a-7o"></a>由如是思故说有我。</p>
  <p id="a7p">我今问汝。<a id="a-7q"></a>随汝意答。<a id="a-7r"></a>为即于所见事起萨埵觉。<a id="a-7s"></a>为异于所见事起萨埵觉耶。<a id="a-7t"></a>若即于所见事起萨埵觉者。<a id="a-7u"></a>汝不应言即于色等计有萨埵计有我者是颠倒觉。<a id="a-7v"></a>若异于所见事起萨埵觉者。<a id="a-7w"></a>我有形量。<a id="a-7x"></a>不应道理。<a id="a-7y"></a>我有胜劣。<a id="a-7z"></a>或刹帝利等。<a id="a-80"></a>或愚或智。<a id="a-81"></a>或能取彼色等境界。<a id="a-82"></a>不应道理。</p>
  <p id="a83">又汝何所欲。<a id="a-84"></a>为唯于此法自体起此觉耶。<a id="a-85"></a>为亦于余体起此觉耶。<a id="a-86"></a>若唯于此法自体起此觉者。<a id="a-87"></a>即于所见起彼我觉。<a id="a-88"></a>不应说名为颠倒觉。<a id="a-89"></a>若亦于余体起此觉者。<a id="a-8A"></a>即一切境界各是一切境界觉因。<a id="a-8B"></a>不应道理。</p>
  <p id="a8C">又汝何所欲。<a id="a-8D"></a>于无情数有情觉。<a id="a-8E"></a>于有情数无情觉。<a id="a-8F"></a>于余有情数余有情觉。<a id="a-8G"></a>为起为不起耶。<a id="a-8H"></a>若起者。<a id="a-8I"></a>是则无情应是有情。<a id="a-8J"></a>有情应是无情。<a id="a-8K"></a>余有情应是余有情。<a id="a-8L"></a>此不应道理。<a id="a-8M"></a>若不起者。<a id="a-8N"></a>则诽拨现量。<a id="a-8O"></a>不应道理。</p>
  <p id="a8P">又汝何所欲。<a id="a-8Q"></a>此计我觉为取现量义。<a id="a-8R"></a>为取比量义耶。<a id="a-8S"></a>若取现量义者。<a id="a-8T"></a>唯色等蕴是现量义。<a id="a-8U"></a>我非现量义故。<a id="a-8V"></a>不应道理。<a id="a-8W"></a>若取比量义者。<a id="a-8X"></a>如愚稚等未能思度。<a id="a-8Y"></a>不应率尔起于我觉。</p>
  <p id="a8Z">又我今问汝。<a id="a-8a"></a>随汝意答。<a id="a-8b"></a>如世间所作。<a id="a-8c"></a>为以觉为因。<a id="a-8d"></a>为以我为因。<a id="a-8e"></a>若以觉为因者。<a id="a-8f"></a>执我所作。<a id="a-8g"></a>不应道理。<a id="a-8h"></a>若以我为因者。<a id="a-8i"></a>先已思觉得有所作。<a id="a-8j"></a>不应道理。</p>
  <p id="a8k">又汝何所欲。<a id="a-8l"></a>所作事因。<a id="a-8m"></a>为是无常为是常耶。<a id="a-8n"></a>若无常者。<a id="a-8o"></a>此所作因体是变异而执我有所作。<a id="a-8p"></a>不应道理。<a id="a-8q"></a>若是常者。<a id="a-8r"></a>则无变异无变异法执有所作。<a id="a-8s"></a>不应道理。</p>
  <p id="a8t">又汝何所欲。<a id="a-8u"></a>为有动作之我能有所作。<a id="a-8v"></a>为无动作之我能有所作耶。<a id="a-8w"></a>若有动作之我能有所作者。<a id="a-8x"></a>是则常作不应复作。<a id="a-8y"></a>若无动作之我能有所作者。<a id="a-8z"></a>无动作性而有所作。<a id="a-90"></a>不应道理。</p>
  <p id="a91">又汝何所欲。<a id="a-92"></a>为有因故我有所作。<a id="a-93"></a>为无因耶。<a id="a-94"></a>若有因者。<a id="a-95"></a>此我应由余因策发方有所作。<a id="a-96"></a>不应道理。<a id="a-97"></a>若无因者。<a id="a-98"></a>应一切时作一切事。<a id="a-99"></a>不应道理。</p>
  <p id="a9A">又汝何所欲。<a id="a-9B"></a>此我为依自故能有所作。<a id="a-9C"></a>为依他故能有所作。<a id="a-9D"></a>若依自者。<a id="a-9E"></a>此我自作老病死苦杂染等事。<a id="a-9F"></a>不应道理。<a id="a-9G"></a>若依他者。<a id="a-9H"></a>计我所作不应道理。</p>
  <p id="a9I">又我今问汝。<a id="a-9J"></a>随汝意答。<a id="a-9K"></a>为即于蕴施设有我。<a id="a-9L"></a>为于诸蕴中为蕴。<a id="a-9M"></a>外余处为非蕴性耶。<a id="a-9N"></a>若即于蕴施设我者。<a id="a-9O"></a>是我与蕴无有差别。<a id="a-9P"></a>而计有我是实是常。<a id="a-9Q"></a>不应道理。<a id="a-9R"></a>若于诸蕴中者。<a id="a-9S"></a>此我为常为无常耶。<a id="a-9T"></a>若是常者。<a id="a-9U"></a>常住之我。<a id="a-9V"></a>为诸苦乐之所损益。<a id="a-9W"></a>不应道理。<a id="a-9X"></a>若无损益起法非法。<a id="a-9Y"></a>不应道理。<a id="a-9Z"></a>若不生起法及非法。<a id="a-9a"></a>应诸蕴身毕竟不起。<a id="a-9b"></a>又应不由功用我常解脱。<a id="a-9c"></a>若无常者。<a id="a-9d"></a>离蕴体外有生有灭相续流转法不可得故。<a id="a-9e"></a>不应道理。<a id="a-9f"></a>又于此灭坏后于余处不作而得有大过失故。<a id="a-9g"></a>不应道理。<a id="a-9h"></a>若蕴外余处者。<a id="a-9i"></a>汝所计我应是无为。<a id="a-9j"></a>若非蕴性者。<a id="a-9k"></a>我一切时应无染污。<a id="a-9l"></a>又我与身不应相属。<a id="a-9m"></a>此不应道理。</p>
  <p id="a9n">又汝何所欲。<a id="a-9o"></a>所计之我。<a id="a-9p"></a>为即见者等相。<a id="a-9q"></a>为离见者等相。<a id="a-9r"></a>若即见者等相者。<a id="a-9s"></a>为即于见等上假立。<a id="a-9t"></a>有能见者等相。<a id="a-9u"></a>为离于见等上别立有能见者等相。<a id="a-9v"></a>若即于见等上假立有能见者等相者。<a id="a-9w"></a>即应见等是能见者等。<a id="a-9x"></a>而汝立我。<a id="a-9y"></a>为能见者等不应道理。<a id="a-9z"></a>以见者等与见等相无差别故。<a id="a-A0"></a>若离于见等上别立有能见者等相者。<a id="a-A1"></a>彼见等法为是我所成业。<a id="a-A2"></a>为是我所执具。<a id="a-A3"></a>若是我所成业者。<a id="a-A4"></a>此我若如种子应是无常。<a id="a-A5"></a>若言如陶师等假立士夫。<a id="a-A6"></a>此我应是无常应是假立。<a id="a-A7"></a>而汝言是常是实。<a id="a-A8"></a>不应道理。<a id="a-A9"></a>若言如具神通假立士夫。<a id="a-AA"></a>此我亦应是无常假立。<a id="a-AB"></a>于诸所作随意自在。<a id="a-AC"></a>此亦如前。<a id="a-AD"></a>不应道理。<a id="a-AE"></a>若言如地应是无常。<a id="a-AF"></a>又所计我无如地大显了作业故。<a id="a-AG"></a>不应道理。<a id="a-AH"></a>何以故。<a id="a-AI"></a>世间地大。<a id="a-AJ"></a>所作业用显了可得故。<a id="a-AK"></a>谓能持万物令不坠下。<a id="a-AL"></a>我无是业显了可得。<a id="a-AM"></a>若如虚空应是无法。<a id="a-AN"></a>此不应道理。<a id="a-AO"></a>何以故。<a id="a-AP"></a>唯于色无假立空故。<a id="a-AQ"></a>虚空虽是假有。<a id="a-AR"></a>而有业用分明可得。<a id="a-AS"></a>非所计我故。<a id="a-AT"></a>不应道理。<a id="a-AU"></a>世间虚空。<a id="a-AV"></a>所作业用分明可得者。<a id="a-AW"></a>谓由虚空故得起往来屈伸等业。<a id="a-AX"></a>是故见等是我所成业。<a id="a-AY"></a>不应道理。<a id="a-AZ"></a>若是我所执具者。<a id="a-Aa"></a>若言如镰如离镰外余物亦有能断作用。<a id="a-Ab"></a>如是离见等外于余物上见等业用不可得故。<a id="a-Ac"></a>不应道理。<a id="a-Ad"></a>若言如火。<a id="a-Ae"></a>则徒计于我。<a id="a-Af"></a>不应道理。<a id="a-Ag"></a>何以故。<a id="a-Ah"></a>如世间火离能烧者。<a id="a-Ai"></a>亦自能烧故。<a id="a-Aj"></a>若言离见者等相别有我者。<a id="a-Ak"></a>即所计我相乖一切量。<a id="a-Al"></a>不应道理。<a id="a-Am"></a>又我今问汝。<a id="a-An"></a>随汝意答。<a id="a-Ao"></a>汝所计我。<a id="a-Ap"></a>为与染净相相应而有染净。<a id="a-Aq"></a>为不与染净相相应而有染净耶。<a id="a-Ar"></a>若与染净相相应而有染净者。<a id="a-As"></a>即于诸行中有疾疫灾横及彼止息顺益可得。<a id="a-At"></a>即彼诸行虽无有我。<a id="a-Au"></a>而说有染净相相应。<a id="a-Av"></a>如于外物内身亦尔。<a id="a-Aw"></a>虽无有我染净义成。<a id="a-Ax"></a>故汝计我。<a id="a-Ay"></a>不应道理。<a id="a-Az"></a>若不与染净相相应而有染净者。<a id="a-B0"></a>离染净相我有染净。<a id="a-B1"></a>不应道理。</p>
  <p id="aB2">又我今问汝。<a id="a-B3"></a>随汝意答。<a id="a-B4"></a>汝所计我。<a id="a-B5"></a>为与流转相相应而有流转及止息耶。<a id="a-B6"></a>为不与流转相相应而有流转及止息耶。<a id="a-B7"></a>若与流转相相应而有流转及止息者。<a id="a-B8"></a>于诸行中有五种转相可得。<a id="a-B9"></a>一有因。<a id="a-BA"></a>二可生。<a id="a-BB"></a>三可灭。<a id="a-BC"></a>四展转相续生起。<a id="a-BD"></a>五有变异。<a id="a-BE"></a>若诸行中此流转相可得。<a id="a-BF"></a>如于身牙河灯乘等。<a id="a-BG"></a>流转作用中虽无有我。<a id="a-BH"></a>即彼诸行得有流转及与止息。<a id="a-BI"></a>何须计我。<a id="a-BJ"></a>若不与彼相相应而有流转及止息者。<a id="a-BK"></a>即所计我无流转相而有流转止息。<a id="a-BL"></a>不应道理。</p>
  <p id="aBM">又我今问汝。<a id="a-BN"></a>随汝意答。<a id="a-BO"></a>汝所计我为由境界所生若苦若乐。<a id="a-BP"></a>及由思业并由烦恼随烦恼等之所变异。<a id="a-BQ"></a>说为受者。<a id="a-BR"></a>作者及解脱者。<a id="a-BS"></a>为不由彼变异说为受者等耶。<a id="a-BT"></a>若由彼变异者。<a id="a-BU"></a>是即诸行是受者作者及解脱者。<a id="a-BV"></a>何须计我。<a id="a-BW"></a>设是我者我应无常。<a id="a-BX"></a>不应道理。<a id="a-BY"></a>若不由彼变异者。<a id="a-BZ"></a>我无变异。<a id="a-Ba"></a>而是受者作者及解脱者。<a id="a-Bb"></a>不应道理。</p>
  <p id="aBc">又汝今应说自意所欲。<a id="a-Bd"></a>为唯于我说为作者。<a id="a-Be"></a>为亦于余法说为作者。<a id="a-Bf"></a>若唯于我者。<a id="a-Bg"></a>世间不应说火为烧者光为照者。<a id="a-Bh"></a>若亦于余法者。<a id="a-Bi"></a>即于见等诸根说为作者。<a id="a-Bj"></a>徒分别我。<a id="a-Bk"></a>不应道理。<a id="a-Bl"></a>又汝应说自意所欲。<a id="a-Bm"></a>为唯于我建立为我。<a id="a-Bn"></a>为亦于余法建立为我耶。<a id="a-Bo"></a>若唯于我者。<a id="a-Bp"></a>世间不应于假说士夫身呼为德友佛授等。<a id="a-Bq"></a>若亦于余法者。<a id="a-Br"></a>是则唯于诸行假说名我。<a id="a-Bs"></a>何须更执别有我耶。<a id="a-Bt"></a>何以故。<a id="a-Bu"></a>诸世间人。<a id="a-Bv"></a>唯于假设士夫之身。<a id="a-Bw"></a>起有情想立有情名。<a id="a-Bx"></a>及说自他有差别故。<a id="a-By"></a>又汝何所欲。<a id="a-Bz"></a>计我之见。<a id="a-C0"></a>为善为不善耶。<a id="a-C1"></a>若是善者。<a id="a-C2"></a>何为极愚痴人深起我见。<a id="a-C3"></a>又不由方便率尔而起。<a id="a-C4"></a>又能令众生怖畏解脱。<a id="a-C5"></a>又能增长诸恶过失。<a id="a-C6"></a>不应道理。<a id="a-C7"></a>若言不善。<a id="a-C8"></a>不应说正及非颠倒。<a id="a-C9"></a>若是颠倒所计之我。<a id="a-CA"></a>体是实有。<a id="a-CB"></a>不应道理。</p>
  <p id="aCC">又汝何所欲无我之见。<a id="a-CD"></a>为善为不善耶。<a id="a-CE"></a>若言是善。<a id="a-CF"></a>于彼常住实有我上见无有我而是善性非颠倒见。<a id="a-CG"></a>不应道理。<a id="a-CH"></a>若言不善。<a id="a-CI"></a>而一切智者之所宣说。<a id="a-CJ"></a>精勤方便之所生起。<a id="a-CK"></a>令诸众生不怖解脱。<a id="a-CL"></a>能速证得白净之果。<a id="a-CM"></a>诸恶过失如实对治。<a id="a-CN"></a>不应道理。</p>
  <p id="aCO">又汝意云何。<a id="a-CP"></a>为即我性自计有我。<a id="a-CQ"></a>为由我见耶。<a id="a-CR"></a>若即我性自计有我者。<a id="a-CS"></a>应一切时无无我觉。<a id="a-CT"></a>若由我见者。<a id="a-CU"></a>虽无实我。<a id="a-CV"></a>由我见力故。<a id="a-CW"></a>于诸行中。<a id="a-CX"></a>妄谓有我。<a id="a-CY"></a>是故汝计定实有我。<a id="a-CZ"></a>不应道理。</p>
  <p id="aCa">如是不觉为先而起彼觉故。<a id="a-Cb"></a>思觉为先见有所作故。<a id="a-Cc"></a>于诸蕴中建立是有故。<a id="a-Cd"></a>由于彼相安立为有故。<a id="a-Ce"></a>建立杂染及清净故。<a id="a-Cf"></a>建立流转及止息故。<a id="a-Cg"></a>建立受者作者及解脱者故。<a id="a-Ch"></a>施设有作者故。<a id="a-Ci"></a>施设言说故。<a id="a-Cj"></a>施设见故。<a id="a-Ck"></a>计实有我。<a id="a-Cl"></a>皆不应道理。</p>
  <p id="aCm">又我今当说第一义我相。<a id="a-Cn"></a>所言我者。<a id="a-Co"></a>唯于诸法假立为有。<a id="a-Cp"></a>非实有我。<a id="a-Cq"></a>然此假我。<a id="a-Cr"></a>不可说言与彼诸法异不异性。<a id="a-Cs"></a>勿谓此我是实有体。<a id="a-Ct"></a>或彼诸法即我性相。<a id="a-Cu"></a>又此假我是无常相。<a id="a-Cv"></a>是非恒相。<a id="a-Cw"></a>非安保相。<a id="a-Cx"></a>是变坏相。<a id="a-Cy"></a>生起法相。<a id="a-Cz"></a>老病死法相。<a id="a-D0"></a>唯诸法相。<a id="a-D1"></a>唯苦恼相。<a id="a-D2"></a>故薄伽梵说。<a id="a-D3"></a>苾刍当知。<a id="a-D4"></a>于诸法中假立有我。<a id="a-D5"></a>此我无常无恒。<a id="a-D6"></a>不可安保。<a id="a-D7"></a>是变坏法。<a id="a-D8"></a>如是广说。<a id="a-D9"></a>当知由四因故。<a id="a-DA"></a>于诸行中假设有我。<a id="a-DB"></a>一为令世间言说易故。<a id="a-DC"></a>二为欲随顺诸世间故。<a id="a-DD"></a>三为欲断除谓定无我诸怖畏故。<a id="a-DE"></a>四为宣说自他成就功德成就过失令起决定信解心故。<a id="a-DF"></a>是故执有我论。<a id="a-DG"></a>非如理说。</p>
  <p id="aDH">计常论者。<a id="a-DI"></a>谓如有一若沙门若婆罗门。<a id="a-DJ"></a>起如是见。<a id="a-DK"></a>立如是论。<a id="a-DL"></a>我及世间皆是常住。<a id="a-DM"></a>非作非作所作。<a id="a-DN"></a>非化非化所作。<a id="a-DO"></a>不可损害积聚而住如伊师迦。<a id="a-DP"></a>谓计前际。<a id="a-DQ"></a>说一切常者。<a id="a-DR"></a>说一分常者。<a id="a-DS"></a>及计后际。<a id="a-DT"></a>说有想者。<a id="a-DU"></a>说无想者。<a id="a-DV"></a>说非想非非想者。<a id="a-DW"></a>复有计诸极微是常住者。<a id="a-DX"></a>作如是计。<a id="a-DY"></a>问何故彼诸外道。<a id="a-DZ"></a>起如是见。<a id="a-Da"></a>立如是论。<a id="a-Db"></a>我及世间是常住耶。<a id="a-Dc"></a>答彼计因缘。<a id="a-Dd"></a>如经广说。<a id="a-De"></a>随其所应尽当知。<a id="a-Df"></a>此中计前际者。<a id="a-Dg"></a>谓或依下中上静虑。<a id="a-Dh"></a>起宿住随念。<a id="a-Di"></a>不善缘起故。<a id="a-Dj"></a>于过去诸行但唯忆念。<a id="a-Dk"></a>不如实知计过去世。<a id="a-Dl"></a>以为前际。<a id="a-Dm"></a>发起常见。<a id="a-Dn"></a>或依天眼。<a id="a-Do"></a>计现在世以为前际。<a id="a-Dp"></a>于诸行刹那生灭流转。<a id="a-Dq"></a>不如实知。<a id="a-Dr"></a>又见诸识流转相续。<a id="a-Ds"></a>从此世间至彼世间。<a id="a-Dt"></a>无断绝故。<a id="a-Du"></a>发起常见。<a id="a-Dv"></a>或见梵王随意成立。<a id="a-Dw"></a>或见四大种变异。<a id="a-Dx"></a>或见诸识变异。<a id="a-Dy"></a>计后际者。<a id="a-Dz"></a>于想及受虽见差别。<a id="a-E0"></a>然不见我自相差别。<a id="a-E1"></a>是故发起常见。<a id="a-E2"></a>谓我及世间皆悉常住。<a id="a-E3"></a>又计极微是常住者。<a id="a-E4"></a>以依世间静虑。<a id="a-E5"></a>起如是见。<a id="a-E6"></a>由不如实知缘起故。<a id="a-E7"></a>计有为先有果集起。<a id="a-E8"></a>离散为先有果坏灭。<a id="a-E9"></a>由此因缘。<a id="a-EA"></a>彼谓从众微性粗物果生。<a id="a-EB"></a>渐析粗物乃至微住。<a id="a-EC"></a>是故粗物无常。<a id="a-ED"></a>极微常住。</p>
  <p id="aEE">此中计前际后际常住论者。<a id="a-EF"></a>是执我论。<a id="a-EG"></a>差别相所摄故。<a id="a-EH"></a>我论已破。<a id="a-EI"></a>当知我差别相论亦已破讫。</p>
  <p id="aEJ">又我今问汝。<a id="a-EK"></a>随汝意答。<a id="a-EL"></a>宿住之念。<a id="a-EM"></a>为取诸蕴。<a id="a-EN"></a>为取我耶。<a id="a-EO"></a>若取蕴者。<a id="a-EP"></a>执我及世间是常。<a id="a-EQ"></a>不应道理。<a id="a-ER"></a>若取我者。<a id="a-ES"></a>忆念过去如是名等诸有情类。<a id="a-ET"></a>我曾于彼。<a id="a-EU"></a>如是名。<a id="a-EV"></a>如是姓。<a id="a-EW"></a>乃至广说。<a id="a-EX"></a>不应道理。</p>
  <p id="aEY">又汝意云何。<a id="a-EZ"></a>缘彼现在和合色境眼识起时。<a id="a-Ea"></a>于余不现不和合境。<a id="a-Eb"></a>所余诸识为灭为转。<a id="a-Ec"></a>若言灭者。<a id="a-Ed"></a>灭坏之识而计为常。<a id="a-Ee"></a>不应道理。<a id="a-Ef"></a>若言转者。<a id="a-Eg"></a>由一境界于一切时一切识起。<a id="a-Eh"></a>不应道理。</p>
  <p id="aEi">又汝何所欲所执之我由。<a id="a-Ej"></a>想所作及受所作。<a id="a-Ek"></a>为有变异为。<a id="a-El"></a>无变异若言有者计彼世间及我常住。<a id="a-Em"></a>不应道理。<a id="a-En"></a>若言无者。<a id="a-Eo"></a>有一想已复有种种想生。<a id="a-Ep"></a>复有小想及无量想。<a id="a-Eq"></a>不应道理。</p>
  <p id="aEr">又先纯有乐已后纯有苦。<a id="a-Es"></a>复有苦有乐有不苦不乐。<a id="a-Et"></a>不应道理。</p>
  <p id="aEu">又若计命即是身者。<a id="a-Ev"></a>彼见我是色。<a id="a-Ew"></a>若计命异于身者。<a id="a-Ex"></a>彼见我非色。<a id="a-Ey"></a>若计我俱遍无二无缺者。<a id="a-Ez"></a>彼见我亦色非色。<a id="a-F0"></a>若为对治此故。<a id="a-F1"></a>即于此义中由异句异文而起执者。<a id="a-F2"></a>彼见我非色非非色。<a id="a-F3"></a>又若见少色少非色者。<a id="a-F4"></a>彼见有边。<a id="a-F5"></a>若见彼无量者。<a id="a-F6"></a>彼见有无边。<a id="a-F7"></a>若复遍见而色分少非色无量。<a id="a-F8"></a>或色无量非色分少者。<a id="a-F9"></a>彼见亦有边亦有无边。<a id="a-FA"></a>若为对治此故。<a id="a-FB"></a>但由文异不由义异而起执者。<a id="a-FC"></a>彼见非有边非有无边。<a id="a-FD"></a>或见解脱之我。<a id="a-FE"></a>远离二种。</p>
 </body>
</html>