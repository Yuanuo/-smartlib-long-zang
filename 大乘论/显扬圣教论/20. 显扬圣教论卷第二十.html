<!doctype html>
<html id="z3IBVQ8xZ" data-ver="850">
 <head>
  <meta charset="utf-8">
  <meta author="无著菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">显扬圣教论卷第二十</h1>
  <h2 id="a2">摄胜决择品第十一之四</h2>
  <p id="a3">如是已说觉分决择。<a id="a-4"></a>补特伽罗胜决择今当说。<a id="a-5"></a>颂曰。</p>
  <p id="a6">由根等差别　　建立五唯二</p>
  <p id="a7">假设五应知　　三事成圆满</p>
  <p id="a8">论曰。<a id="a-9"></a>当知由根等差别故建立五种唯二。<a id="a-A"></a>如经中说。<a id="a-B"></a>由缘唯二根故唯二作意可知。<a id="a-C"></a>缘唯二作意故唯二修可知。<a id="a-D"></a>缘唯二修故唯二行可知。<a id="a-E"></a>缘唯二行故唯二补特伽罗可知。<a id="a-F"></a>行者谓修所引习气。<a id="a-G"></a>又假设补特伽罗应知。<a id="a-H"></a>由五种因。<a id="a-I"></a>一由种性故。<a id="a-J"></a>谓可救不可救。<a id="a-K"></a>二由趣入故。<a id="a-L"></a>谓声闻乘等。<a id="a-M"></a>三由学故。<a id="a-N"></a>谓学无学。<a id="a-O"></a>四由得故。<a id="a-P"></a>谓住四果及三向。<a id="a-Q"></a>五由过失功德故。<a id="a-R"></a>谓有障无障具缚不具缚。<a id="a-S"></a>又由三事故建立三满。<a id="a-T"></a>一根满。<a id="a-U"></a>谓不动法。<a id="a-V"></a>二定满。<a id="a-W"></a>谓得灭定。<a id="a-X"></a>三果满。<a id="a-Y"></a>谓阿罗汉。</p>
  <p id="aZ">如是已说补特伽罗决择。<a id="a-a"></a>果事决择今当说。<a id="a-b"></a>颂曰。</p>
  <p id="ac">证转依不起　　二因果无退</p>
  <p id="ad">三因故断常　　三果三因记</p>
  <p id="ae">论曰。<a id="a-f"></a>由证转依故诸烦恼不起。<a id="a-g"></a>当知转依说名为断。<a id="a-h"></a>又由二种因故果无有退。<a id="a-i"></a>谓若未永害烦恼种子证阿罗汉。<a id="a-j"></a>不应道理故。<a id="a-k"></a>若已永害烦恼种子即应烦恼必定不生。<a id="a-l"></a>种因无故。<a id="a-m"></a>又三因缘故断是常性。<a id="a-n"></a>一无戏论故现见戏论。<a id="a-o"></a>是无常性二清净真如之所显故。<a id="a-p"></a>犹如真金调柔之性。<a id="a-q"></a>三烦恼不生性。<a id="a-r"></a>前后无别故。<a id="a-s"></a>又三种果由三因故如来记别。<a id="a-t"></a>一证净记别。<a id="a-u"></a>谓预流果。<a id="a-v"></a>由得见道四证净故。<a id="a-w"></a>二喜处记别谓一来果。<a id="a-x"></a>将得根本定已受少喜故。<a id="a-y"></a>三随念记别。<a id="a-z"></a>谓不还果。<a id="a-10"></a>已得根本定现见诸天众与梵众等共兴言论随念所求自乘功德。<a id="a-11"></a>未圆满故。<a id="a-12"></a>如是已说果事决择。<a id="a-13"></a>功德决择今当说。<a id="a-14"></a>颂曰。</p>
  <p id="a15">建立诸功德　　由十七增上</p>
  <p id="a16">彼差别无边　　治所治障故</p>
  <p id="a17">论曰。<a id="a-18"></a>当知由十七种增上力故建立功德。<a id="a-19"></a>一由愍有情增上故。<a id="a-1A"></a>谓四无量。<a id="a-1B"></a>二由六障净增上故。<a id="a-1C"></a>谓解脱胜处遍处。<a id="a-1D"></a>此中解脱为方便由余故成满。<a id="a-1E"></a>六障净者。<a id="a-1F"></a>一变化障清净。<a id="a-1G"></a>由前二解脱。<a id="a-1H"></a>二最极现法乐住障清净。<a id="a-1I"></a>由第三解脱净与不净皆清净显现故。<a id="a-1J"></a>三往还障清净。<a id="a-1K"></a>由第四解脱。<a id="a-1L"></a>四引无诤等圣功德障清净。<a id="a-1M"></a>由第五解脱。<a id="a-1N"></a>五诸漏及有障清净。<a id="a-1O"></a>由第六第七解脱。<a id="a-1P"></a>六寂静最极住障清净。<a id="a-1Q"></a>当知由第八解脱。<a id="a-1R"></a>三由知时往增上故。<a id="a-1S"></a>谓无诤功德。<a id="a-1T"></a>四由观察所知增上故。<a id="a-1U"></a>谓愿智。<a id="a-1V"></a>五由言教增上故。<a id="a-1W"></a>谓无碍解。<a id="a-1X"></a>六由六处善巧增上故。<a id="a-1Y"></a>谓六神通六处善巧者。<a id="a-1Z"></a>一引摄善巧。<a id="a-1a"></a>二审听语言善巧。<a id="a-1b"></a>由此善巧以彼语言论难折伏为说正法。<a id="a-1c"></a>三欲解随眠善巧。<a id="a-1d"></a>四来善巧。<a id="a-1e"></a>五往善巧。<a id="a-1f"></a>六解脱善巧。<a id="a-1g"></a>七由他信增上故。<a id="a-1h"></a>谓诸相好。<a id="a-1i"></a>八由三障清净增上故。<a id="a-1j"></a>谓四种遍清净。<a id="a-1k"></a>三障者。<a id="a-1l"></a>谓所依障。<a id="a-1m"></a>所缘障。<a id="a-1n"></a>心智障。<a id="a-1o"></a>九由一切问记增上故。<a id="a-1p"></a>谓诸力。<a id="a-1q"></a>十由摧伏一切他论增上故。<a id="a-1r"></a>谓诸无畏。<a id="a-1s"></a>十一由于所摄众无偏党增上故。<a id="a-1t"></a>谓诸不护。<a id="a-1u"></a>十二由能摄化徒众增上故。<a id="a-1v"></a>谓诸念住。<a id="a-1w"></a>十三由于一切时显现一切智者所作增上故。<a id="a-1x"></a>谓永拔习气。<a id="a-1y"></a>十四由于所应化不过时增上故。<a id="a-1z"></a>谓无忘失法。<a id="a-20"></a>十五由日夜六反观察世间增上故。<a id="a-21"></a>谓大悲。<a id="a-22"></a>十六由超过声闻独觉增上故。<a id="a-23"></a>谓诸不共佛法。<a id="a-24"></a>十七由成诸如来所作事增上故。<a id="a-25"></a>谓一切种妙智。<a id="a-26"></a>又此诸功德对治所治障差别故。<a id="a-27"></a>当知无边差别。<a id="a-28"></a>复次颂曰。</p>
  <p id="a29">思惟义乐苦　　作意及安住</p>
  <p id="a2A">艰难与相貌　　殊特非殊特</p>
  <p id="a2B">论曰。<a id="a-2C"></a>彼诸功德。<a id="a-2D"></a>若所对治。<a id="a-2E"></a>若能对治。<a id="a-2F"></a>皆应思惟。<a id="a-2G"></a>云何思惟。<a id="a-2H"></a>所谓若义若乐若苦若作意若安住若艰难若相貌若殊特非殊特。</p>
  <p id="a2I">此中思惟义者。<a id="a-2J"></a>谓慧到彼岸义所摄诸句有五种所为义。<a id="a-2K"></a>一为于说者起恭敬义。<a id="a-2L"></a>二为摄众义。<a id="a-2M"></a>三为于言教起尊重义。<a id="a-2N"></a>四为叙述事义。<a id="a-2O"></a>五为于真实义教起多所作义。</p>
  <p id="a2P">又一切法有三种义。<a id="a-2Q"></a>谓能增益义。<a id="a-2R"></a>所增益义。<a id="a-2S"></a>及法性义。<a id="a-2T"></a>如色有三种能增益色所增益色及色法性。<a id="a-2U"></a>如是一切处应知。</p>
  <p id="a2V">复有三轮理趣义宣说诸法。<a id="a-2W"></a>谓依世俗谛理趣。<a id="a-2X"></a>宣说作者。<a id="a-2Y"></a>宣说作具。<a id="a-2Z"></a>宣说作业。<a id="a-2a"></a>如施者施行受施物者。<a id="a-2b"></a>谓能行施者由此行施及施物受者。<a id="a-2c"></a>如是一切处应知。</p>
  <p id="a2d">复有四种理趣言教义。<a id="a-2e"></a>一差别理趣言教。<a id="a-2f"></a>二建立理趣言教。<a id="a-2g"></a>三无异理趣言教。<a id="a-2h"></a>四无作用理趣言教。<a id="a-2i"></a>此中差别理趣者。<a id="a-2j"></a>谓色乃至一切种智性差别。<a id="a-2k"></a>建立理趣者。<a id="a-2l"></a>谓五种建立。<a id="a-2m"></a>一趣入建立。<a id="a-2n"></a>二教授建立。<a id="a-2o"></a>三学建立。<a id="a-2p"></a>四证得建立。<a id="a-2q"></a>五过失功德建立。<a id="a-2r"></a>无异理趣者。<a id="a-2s"></a>有六种。<a id="a-2t"></a>一有非有无异。<a id="a-2u"></a>谓色与色空性。<a id="a-2v"></a>如是一切处应知。<a id="a-2w"></a>二更互无异。<a id="a-2x"></a>谓诸蕴更互相望。<a id="a-2y"></a>如是一切处应知。<a id="a-2z"></a>三世无异。<a id="a-30"></a>谓于前际观中后际。<a id="a-31"></a>如是一切处应知。<a id="a-32"></a>四补特伽罗无异。<a id="a-33"></a>谓诸有情展转相望。<a id="a-34"></a>五障治无异。<a id="a-35"></a>谓常无常乃至流转寂灭。<a id="a-36"></a>六文字无异。<a id="a-37"></a>谓名身等。<a id="a-38"></a>无作用理趣者。<a id="a-39"></a>谓三轮清净。<a id="a-3A"></a>随于诸处无有作者真实可得。<a id="a-3B"></a>无有作具亦无作业。<a id="a-3C"></a>无有补特伽罗能说无法可说。<a id="a-3D"></a>无补特伽罗能学无法可学。<a id="a-3E"></a>无补特伽罗能证无法可证。<a id="a-3F"></a>无补特伽罗能住过失及与功德。<a id="a-3G"></a>亦无所住无取无法。<a id="a-3H"></a>如是一切。</p>
  <p id="a3I">复有二种无量义。<a id="a-3J"></a>一发起问论无量。<a id="a-3K"></a>二回向无所得无量。</p>
  <p id="a3L">又为对治三种处所故。<a id="a-3M"></a>说不应住色义。<a id="a-3N"></a>乃至不应住一切法义。<a id="a-3O"></a>三种处所者。<a id="a-3P"></a>一执着处所。<a id="a-3Q"></a>二随转处所。<a id="a-3R"></a>三戏论慧行处所。</p>
  <p id="a3S">复有三种无相义。<a id="a-3T"></a>一无体无相。<a id="a-3U"></a>二非彼体无相。<a id="a-3V"></a>三不显现无相。<a id="a-3W"></a>如无相。<a id="a-3X"></a>如是无性无自体不生不灭无所执着无所为作无所摄受应知亦尔。</p>
  <p id="a3Y">复有三种有所得义。<a id="a-3Z"></a>一事有所得。<a id="a-3a"></a>二有所得有所得。<a id="a-3b"></a>三无所得有所得。<a id="a-3c"></a>如有所得。<a id="a-3d"></a>如是有执着为作戏论取见计执应知亦尔。</p>
  <p id="a3e">复有三种有所得义。<a id="a-3f"></a>一自体有所得。<a id="a-3g"></a>二不远离有所得。<a id="a-3h"></a>三不推析有所得。<a id="a-3i"></a>复有三种无所得义。<a id="a-3j"></a>一自体无所得。<a id="a-3k"></a>二远离无所得。<a id="a-3l"></a>三推析无所得。<a id="a-3m"></a>如无所得。<a id="a-3n"></a>如是空无执着无为作无戏论无取无见无计执应知亦尔。<a id="a-3o"></a>复有三种无所得义。<a id="a-3p"></a>一有性无所得。<a id="a-3q"></a>二彼体无所得。<a id="a-3r"></a>三不显现无所得。<a id="a-3s"></a>无所得者。<a id="a-3t"></a>推求诸法不见自性。<a id="a-3u"></a>非一切种都无所得。<a id="a-3v"></a>然于遍计所执自性无所得时亦不观彼依他自相。</p>
  <p id="a3w">又复经言。<a id="a-3x"></a>无所得相应故者。<a id="a-3y"></a>若无所得彼相应耶。<a id="a-3z"></a>应作四句。<a id="a-40"></a>或无所得非相应者。<a id="a-41"></a>谓如有一于广大事都无所得。<a id="a-42"></a>或有相应非无所得者。<a id="a-43"></a>谓由世间道修诸善法。<a id="a-44"></a>或无所得亦相应者。<a id="a-45"></a>谓由出世间道修诸善法。<a id="a-46"></a>或非无所得亦非相应者。<a id="a-47"></a>谓染污及无记法现在前。</p>
  <p id="a48">复有五种不正取义。<a id="a-49"></a>谓补特伽罗不正取。<a id="a-4A"></a>法不正取。<a id="a-4B"></a>变异不正取。<a id="a-4C"></a>损减不正取。<a id="a-4D"></a>差别不正取。</p>
  <p id="a4E">复有四种言教义。<a id="a-4F"></a>一言定意不定。<a id="a-4G"></a>二意定言不定。<a id="a-4H"></a>三言意俱定。<a id="a-4I"></a>四言意俱不定。</p>
  <p id="a4J">复有二种所对治义。<a id="a-4K"></a>一解脱门所对治。<a id="a-4L"></a>谓分别相愿。<a id="a-4M"></a>二到彼岸所对治。<a id="a-4N"></a>谓悭吝犯戒忿恚懈怠散乱恶慧。</p>
  <p id="a4O">复有二种空所对治义。<a id="a-4P"></a>谓十六种邪想现行及十四种相缚。</p>
  <p id="a4Q">复有二种到彼岸行义。<a id="a-4R"></a>谓世间有所得行。<a id="a-4S"></a>及出世间无所得行。<a id="a-4T"></a>又复世间到彼岸行但是相似非真实。<a id="a-4U"></a>如相似。<a id="a-4V"></a>如是有毒有障无方便应知亦尔。<a id="a-4W"></a>当知出世间到彼岸行与此相违。</p>
  <p id="a4X">复次若略说慧到彼岸自体义。<a id="a-4Y"></a>当知由三种相。<a id="a-4Z"></a>一所依相。<a id="a-4a"></a>二所缘相。<a id="a-4b"></a>三行相。<a id="a-4c"></a>所依相者。<a id="a-4d"></a>谓菩提心。<a id="a-4e"></a>所缘相者。<a id="a-4f"></a>谓色等法。<a id="a-4g"></a>行相有二种。<a id="a-4h"></a>谓世间出世间。<a id="a-4i"></a>世间行者。<a id="a-4j"></a>谓无常苦空无我如病如痈等行。<a id="a-4k"></a>出世间行者。<a id="a-4l"></a>谓无所得相应行。<a id="a-4m"></a>复有三种波罗蜜多善积集修义一以一切智性相应作意与一切有情同共回向阿耨多罗三藐三菩提。<a id="a-4n"></a>二以诸波罗蜜多安住实际。<a id="a-4o"></a>三于实际而不作证。</p>
  <p id="a4p">复次如说此心不可思议故者。<a id="a-4q"></a>何因缘故不可思议。<a id="a-4r"></a>谓由此所依由此所缘令心安住。<a id="a-4s"></a>此俱无性故。<a id="a-4t"></a>若是无性即是清净亦不可思议。<a id="a-4u"></a>此不可思议若有性若无性。<a id="a-4v"></a>及与彼心若是异性若不异性故。</p>
  <p id="a4w">又复一切戏论行相。<a id="a-4x"></a>三因缘故令心流转。<a id="a-4y"></a>一由亲近故。<a id="a-4z"></a>二由所缘故。<a id="a-50"></a>三由建立故。<a id="a-51"></a>亲近故者。<a id="a-52"></a>谓得报时执持所依所缘故者。<a id="a-53"></a>谓领受种种境界。<a id="a-54"></a>及起作种种加行。<a id="a-55"></a>建立故者。<a id="a-56"></a>谓无始时来妄想熏习。</p>
  <p id="a57">复有四种分别义。<a id="a-58"></a>一有分别。<a id="a-59"></a>二无分别。<a id="a-5A"></a>三二分别四不二分别。</p>
  <p id="a5B">复有四种无分别义。<a id="a-5C"></a>一愚痴无分别。<a id="a-5D"></a>二非情无分别。<a id="a-5E"></a>三无作用无分别。<a id="a-5F"></a>四法性无分别。</p>
  <p id="a5G">复有二种言教义。<a id="a-5H"></a>谓世俗言教。<a id="a-5I"></a>胜义言教。<a id="a-5J"></a>世俗言教者。<a id="a-5K"></a>谓差别建立二种理趣。<a id="a-5L"></a>胜义言教者。<a id="a-5M"></a>谓无异无作用二种理趣。</p>
  <p id="a5N">复次于胜义谛中不可宣说。<a id="a-5O"></a>于言说中当知有三种相。<a id="a-5P"></a>一相相。<a id="a-5Q"></a>二杂染相。<a id="a-5R"></a>三清净相。</p>
  <p id="a5S">又由三种遍知相现观诸法。<a id="a-5T"></a>三种相者。<a id="a-5U"></a>一假立。<a id="a-5V"></a>二了别。<a id="a-5W"></a>三彼唯量。<a id="a-5X"></a>诸菩萨等以何为乐。<a id="a-5Y"></a>谓众生摄益为乐。<a id="a-5Z"></a>以何为苦。<a id="a-5a"></a>谓众生损恼为苦。<a id="a-5b"></a>以何为作意。<a id="a-5c"></a>谓思惟一切众生利益事为作意。<a id="a-5d"></a>以何为住。<a id="a-5e"></a>谓以无所分别为住。</p>
  <p id="a5f">复次菩萨摩诃萨有十二种艰难之事。<a id="a-5g"></a>聪睿菩萨应当了知。<a id="a-5h"></a>一者于违越法式众生。<a id="a-5i"></a>若罚若舍。<a id="a-5j"></a>是诸菩萨艰难之事。<a id="a-5k"></a>二者方便现行苦逼恼事。<a id="a-5l"></a>防护自心令不起烦恼。<a id="a-5m"></a>是诸菩萨艰难之事。<a id="a-5n"></a>三者无量众生现前求索现在所有非法财物。<a id="a-5o"></a>是诸菩萨艰难之事。<a id="a-5p"></a>四者菩萨唯有一身。<a id="a-5q"></a>无量众生诸所作事。<a id="a-5r"></a>同时现前请为助伴。<a id="a-5s"></a>是诸菩萨艰难之事。<a id="a-5t"></a>五者处放逸处。<a id="a-5u"></a>若处世间可爱妙定。<a id="a-5v"></a>若生天上令心调顺。<a id="a-5w"></a>是诸菩萨艰难之事。<a id="a-5x"></a>六者常求遍作利众生事。<a id="a-5y"></a>而于此事无力无能。<a id="a-5z"></a>是诸菩萨艰难之事。<a id="a-60"></a>七者愚钝谄诈刚强众生。<a id="a-61"></a>若为说法若复弃舍。<a id="a-62"></a>是诸菩萨艰难之事。<a id="a-63"></a>八者常于生死见大过失。<a id="a-64"></a>为利众生而不应舍。<a id="a-65"></a>是诸菩萨艰难之事。<a id="a-66"></a>九者未证增上清净意乐多分失念命终。<a id="a-67"></a>是诸菩萨艰难之事。<a id="a-68"></a>十者未证增上清净意乐。<a id="a-69"></a>他来求索最极第一所珍爱事。<a id="a-6A"></a>是诸菩萨艰难之事。<a id="a-6B"></a>十一者种种意见种种乐欲众生现前。<a id="a-6C"></a>若教示若弃舍。<a id="a-6D"></a>是诸菩萨艰难之事。<a id="a-6E"></a>十二者常行最极不放逸行。<a id="a-6F"></a>而不尽断一切烦恼。<a id="a-6G"></a>是诸菩萨艰难之事。</p>
  <p id="a6H">若诸菩萨遭遇如是艰难之事。<a id="a-6I"></a>或应观其轻重。<a id="a-6J"></a>如其所应建立方便。<a id="a-6K"></a>或应简择补特伽罗。<a id="a-6L"></a>或应励力摄受随因缘转。<a id="a-6M"></a>若发正愿或复制心令不纵逸。<a id="a-6N"></a>或应住心猛利观察。<a id="a-6O"></a>不生厌倦而自安忍。<a id="a-6P"></a>或慈悲故心生放舍。<a id="a-6Q"></a>或应发起炽然精进。<a id="a-6R"></a>或复思惟善权方便。<a id="a-6S"></a>如是正对治善巧。<a id="a-6T"></a>菩萨摩诃萨虽遇如是诸艰难事正现在前。<a id="a-6U"></a>而无怯怖自正能免。</p>
  <p id="a6V">复次有五种真实菩萨相。<a id="a-6W"></a>由成就此故入菩萨数。<a id="a-6X"></a>云何为五。<a id="a-6Y"></a>谓哀愍众生常说爱语。<a id="a-6Z"></a>所作勇决。<a id="a-6a"></a>舒手惠施能善剖析甚深义节哀愍者。<a id="a-6b"></a>有二种性。<a id="a-6c"></a>一者乐欲。<a id="a-6d"></a>二者正行。<a id="a-6e"></a>言乐欲者所谓菩萨于诸众生起利益意及安乐意。<a id="a-6f"></a>言正行者。<a id="a-6g"></a>谓诸菩萨于众生所如其欲乐随力随能以身语业而行摄化。<a id="a-6h"></a>是名哀愍。<a id="a-6i"></a>爱语者。<a id="a-6j"></a>欢喜慰喻宣布恩德。<a id="a-6k"></a>是名菩萨于诸众生常说爱语。<a id="a-6l"></a>所作勇决者。<a id="a-6m"></a>谓威猛无怯成就胜力。<a id="a-6n"></a>是名菩萨所作勇决。<a id="a-6o"></a>舒手惠施者。<a id="a-6p"></a>若诸菩萨行广大施行无染施是名菩萨舒手惠施。<a id="a-6q"></a>若诸菩萨善能发起四无碍解正方便智。<a id="a-6r"></a>是名菩萨能善剖析甚深义节自体。</p>
  <p id="a6s">复有五种殊特五种非殊特菩萨相。<a id="a-6t"></a>如前摄净义品中说。</p>
  <p id="a6u">又于功德事中依止大乘胜决择。<a id="a-6v"></a>今当说。<a id="a-6w"></a>颂曰。</p>
  <p id="a6x">种性如来说　　多佛与一乘</p>
  <p id="a6y">五种及十种　　六六种道理</p>
  <p id="a6z">论曰。<a id="a-70"></a>种性差别大乘言教是如来说。<a id="a-71"></a>于一时间多佛出世及一乘性。<a id="a-72"></a>如其次第五种十种六种六种道理应知。</p>
  <p id="a73">问云何种性差别五种道理。<a id="a-74"></a>答谓一切界差别可得故。<a id="a-75"></a>无根有情不应理故。<a id="a-76"></a>同类譬喻不应理故。<a id="a-77"></a>异类譬喻不应理故。<a id="a-78"></a>唯现在世非般涅槃法不应理故。</p>
  <p id="a79">云何一切界差别可得故。<a id="a-7A"></a>谓佛所说诸有情界。<a id="a-7B"></a>有种种非一有情界。<a id="a-7C"></a>有下劣胜妙有情界。<a id="a-7D"></a>有声闻乘等般涅槃种性有情界。<a id="a-7E"></a>有不般涅槃种性有情界。</p>
  <p id="a7F">云何无根有情不应理故。<a id="a-7G"></a>谓不可说由此道理亦应得有无根有情。<a id="a-7H"></a>何以故。<a id="a-7I"></a>以无根者。<a id="a-7J"></a>如外地等非有情故。</p>
  <p id="a7K">云何同类譬喻不应理故。<a id="a-7L"></a>谓不应言如刹帝利非刹帝利等种类可转。<a id="a-7M"></a>及那落迦非那落迦等趣性可转。<a id="a-7N"></a>如是般涅槃不般涅槃种性亦应可转。<a id="a-7O"></a>何以故。<a id="a-7P"></a>刹帝利等及那落迦等。<a id="a-7Q"></a>具足一切种类界性及诸趣界性故。<a id="a-7R"></a>般涅槃不般涅槃二种种性更互相违故。<a id="a-7S"></a>彼若无有诸界性者。<a id="a-7T"></a>彼应毕竟不可回转。<a id="a-7U"></a>是故同类譬喻不应道理。</p>
  <p id="a7V">云何异类譬喻不应理故。<a id="a-7W"></a>谓不可说如于彼彼地方所。<a id="a-7X"></a>或先有彼彼金银铜铁盐等物类种性后便无有或先无后有。<a id="a-7Y"></a>如是般涅槃法种性亦应先有后无先无后有。<a id="a-7Z"></a>何以故。<a id="a-7a"></a>若有此理顺解脱分应空无果。<a id="a-7b"></a>是故异类譬喻亦不应理。</p>
  <p id="a7c">云何唯现在世非般涅槃法不应理故。<a id="a-7d"></a>谓不应言于现在生虽非般涅槃法于余生中复可转为般涅槃法。<a id="a-7e"></a>何以故。<a id="a-7f"></a>无般涅槃种性法故。<a id="a-7g"></a>又若于此生先已积集顺解脱分善根。<a id="a-7h"></a>何故不名般涅槃法。<a id="a-7i"></a>若于此生都未积集顺解脱分善根。<a id="a-7j"></a>云何后生能般涅槃。<a id="a-7k"></a>是故定有非般涅槃种性有情。</p>
  <p id="a7l">问云何应知大乘言教是佛所说。<a id="a-7m"></a>答由十种因故。<a id="a-7n"></a>一先不记别故。<a id="a-7o"></a>二今不可知故。<a id="a-7p"></a>三多有所作故。<a id="a-7q"></a>四极重障故。<a id="a-7r"></a>五非寻伺境界故。<a id="a-7s"></a>若不先闻不能如是寻思计度。<a id="a-7t"></a>是故若言是余所说。<a id="a-7u"></a>不应道理。<a id="a-7v"></a>六证大觉故。<a id="a-7w"></a>若未成佛能说佛教不应道理。<a id="a-7x"></a>七无第三乘过失故。<a id="a-7y"></a>八此若无有应无一切智者成过失故。<a id="a-7z"></a>九缘此为境如理思惟对治一切诸烦恼故。<a id="a-80"></a>十不应如言取彼意故。</p>
  <p id="a81">问云何应知于一时间有多如来出现于世。<a id="a-82"></a>答由六因故。<a id="a-83"></a>一无量有情同于一时发大觉愿现可得故。<a id="a-84"></a>二无量有情同修方便菩提资粮现可得故。<a id="a-85"></a>三更相障碍不应理故。<a id="a-86"></a>四菩提资粮同时圆满俱出世间。<a id="a-87"></a>应道理故。<a id="a-88"></a>五次第出现不应理故。<a id="a-89"></a>六毕竟不成不应理故。</p>
  <p id="a8A">问何故如来宣说一乘。<a id="a-8B"></a>答由六因故。<a id="a-8C"></a>一即彼诸法约无差别相说故。<a id="a-8D"></a>二约无分别行相说故。<a id="a-8E"></a>三众生无我及法无我平等故。<a id="a-8F"></a>四解脱平等故。<a id="a-8G"></a>谓差别求者有事虚妄分别烦恼对治所缘法性不相违故。<a id="a-8H"></a>五善能变化住故。<a id="a-8I"></a>六行究竟故。<a id="a-8J"></a>复次颂曰。</p>
  <p id="a8K">诸佛妙功能　　彼果土清净</p>
  <p id="a8L">解脱与法身　　等不思无上</p>
  <p id="a8M">论曰。<a id="a-8N"></a>一切如来于一切所作事功能平等。<a id="a-8O"></a>又彼功能果。<a id="a-8P"></a>佛国土清净解脱身及法身一切诸佛皆平等。<a id="a-8Q"></a>皆不可思议。<a id="a-8R"></a>皆无有上应知。<a id="a-8S"></a>复次颂曰。</p>
  <p id="a8T">虽不用加行　　先愿力所引</p>
  <p id="a8U">依无为发起　　所作无二相</p>
  <p id="a8V">论曰。<a id="a-8W"></a>依止无为法身。<a id="a-8X"></a>虽无加行功用。<a id="a-8Y"></a>由本愿力之所引故。<a id="a-8Z"></a>任运发起一切如来所作佛事。<a id="a-8a"></a>譬如行者从灭定起。<a id="a-8b"></a>又此所起佛事当知是无尽相。<a id="a-8c"></a>非生死相亦非涅槃相。</p>
  <p id="a8d">云何素怛缆藏。<a id="a-8e"></a>云何毗奈耶藏。<a id="a-8f"></a>云何摩怛履迦藏。<a id="a-8g"></a>颂曰。</p>
  <p id="a8h">宣说诸事法　　别解脱分别</p>
  <p id="a8i">诸法相十一　　是经律本藏</p>
  <p id="a8j">论曰。<a id="a-8k"></a>诸佛世尊唯依摄事显了诸法。<a id="a-8l"></a>是名素怛缆藏。<a id="a-8m"></a>问何等名摄事。<a id="a-8n"></a>答谓四事九事二十九事何等四事。<a id="a-8o"></a>谓闻事归趣事学事菩提事。<a id="a-8p"></a>九种事者。<a id="a-8q"></a>一假立有情事。<a id="a-8r"></a>二彼所受用事。<a id="a-8s"></a>三彼受生事。<a id="a-8t"></a>四彼生已住事。<a id="a-8u"></a>五彼染污清净事。<a id="a-8v"></a>六彼种种差别事。<a id="a-8w"></a>七能说者事。<a id="a-8x"></a>八所说法事。<a id="a-8y"></a>九众会事。<a id="a-8z"></a>二十九种事者。<a id="a-90"></a>谓于遍摄九事经中依杂染品说有四事。<a id="a-91"></a>一摄诸行事。<a id="a-92"></a>二即于此中次第转事。<a id="a-93"></a>三即于此中立众生想后转因事。<a id="a-94"></a>四即于此中建立法想后转因事。<a id="a-95"></a>又依清净品说有二十五事。<a id="a-96"></a>一于所缘境安住事。<a id="a-97"></a>二即于此中劬劳事。<a id="a-98"></a>三心安住事。<a id="a-99"></a>四现法乐住事。<a id="a-9A"></a>五出一切苦所缘方便事。<a id="a-9B"></a>六彼遍知事。<a id="a-9C"></a>此有三种。<a id="a-9D"></a>谓颠倒依处遍知故依有情想于外有情邪行依处遍知故。<a id="a-9E"></a>内离增上慢依处遍知故。<a id="a-9F"></a>七修依处事。<a id="a-9G"></a>八作证事。<a id="a-9H"></a>九修习事。<a id="a-9I"></a>十彼坚固事。<a id="a-9J"></a>十一彼行相事。<a id="a-9K"></a>十二彼所缘事。<a id="a-9L"></a>十三观断未断善巧事。<a id="a-9M"></a>十四彼散乱事。<a id="a-9N"></a>十五彼不散乱事。<a id="a-9O"></a>十六不散乱依处事。<a id="a-9P"></a>十七修习无倦方便不远离事。<a id="a-9Q"></a>十八修习胜利事。<a id="a-9R"></a>十九此坚固事。<a id="a-9S"></a>二十摄贤圣品事。<a id="a-9T"></a>二十一摄贤圣品所远离事。<a id="a-9U"></a>二十二真实通达事。<a id="a-9V"></a>二十三证涅槃事。<a id="a-9W"></a>二十四于善说法律中所得世间正见超过一切外正见事。<a id="a-9X"></a>二十五不修习此退减事。<a id="a-9Y"></a>此由于善说法律中不修习故名为退减。<a id="a-9Z"></a>不由邪见过失故。</p>
  <p id="a9a">复次佛世尊为诸声闻及诸菩萨说别解脱及广分别别解脱相应法。<a id="a-9b"></a>是名毗奈耶藏。<a id="a-9c"></a>此中由七种相略摄菩萨别解脱应知。<a id="a-9d"></a>一者宣说受持轨则。<a id="a-9e"></a>二者宣说波罗阇已迦处事。<a id="a-9f"></a>三者宣说毁犯处事。<a id="a-9g"></a>四者宣说毁犯体性。<a id="a-9h"></a>五者宣说无犯体性。<a id="a-9i"></a>六者宣说出所毁犯。<a id="a-9j"></a>七者宣说舍律仪事。</p>
  <p id="a9k">复次佛世尊以十一种相显了分别开示诸法。<a id="a-9l"></a>是名摩怛履迦藏。<a id="a-9m"></a>云何名为十一种相。<a id="a-9n"></a>一世俗谛相。<a id="a-9o"></a>二胜义谛相。<a id="a-9p"></a>三菩提分法所缘相。<a id="a-9q"></a>四此行相。<a id="a-9r"></a>五此自体相。<a id="a-9s"></a>六得此果相。<a id="a-9t"></a>七此领受显了相。<a id="a-9u"></a>八此障碍法相。<a id="a-9v"></a>九此随顺法相。<a id="a-9w"></a>十此过患相。<a id="a-9x"></a>十一此称赞相。</p>
  <p id="a9y">世俗相者。<a id="a-9z"></a>当知宣说补特伽罗。<a id="a-A0"></a>宣说遍计所执自性。<a id="a-A1"></a>宣说诸法作用业具等相。<a id="a-A2"></a>胜义相者。<a id="a-A3"></a>当知宣说七种真如相菩提分法。<a id="a-A4"></a>所缘相者。<a id="a-A5"></a>当知宣说一切种所知事。</p>
  <p id="aA6">此行相者。<a id="a-A7"></a>当知宣说八观察行。<a id="a-A8"></a>何等为八。<a id="a-A9"></a>一观察谛行。<a id="a-AA"></a>二观察建立行。<a id="a-AB"></a>三观察过失行。<a id="a-AC"></a>四观察功德行。<a id="a-AD"></a>五观察理趣行。<a id="a-AE"></a>六观察流转行。<a id="a-AF"></a>七观察道理行。<a id="a-AG"></a>八观察广略行。<a id="a-AH"></a>谛者。<a id="a-AI"></a>谓真如。<a id="a-AJ"></a>建立者。<a id="a-AK"></a>谓若建立补特伽罗。<a id="a-AL"></a>若建立遍计所执自性。<a id="a-AM"></a>若建立一向分别反问置记论。<a id="a-AN"></a>若建立隐密显了记论。<a id="a-AO"></a>过失者。<a id="a-AP"></a>谓佛所说诸杂染法非一种种差别过失。<a id="a-AQ"></a>功德者。<a id="a-AR"></a>如佛所说诸清净法非一种种差别胜利。<a id="a-AS"></a>理趣者。<a id="a-AT"></a>有六种理趣。<a id="a-AU"></a>如摄事品已说。<a id="a-AV"></a>流转者。<a id="a-AW"></a>谓三世三有为相及与四缘。<a id="a-AX"></a>道理者。<a id="a-AY"></a>谓四种道理。<a id="a-AZ"></a>一观待道理。<a id="a-Aa"></a>二作用道理。<a id="a-Ab"></a>三证成道理。<a id="a-Ac"></a>四法尔道理。<a id="a-Ad"></a>若由诸因诸缘故。<a id="a-Ae"></a>诸行生起及随显说。<a id="a-Af"></a>是名观待道理。<a id="a-Ag"></a>若由诸因诸缘故。<a id="a-Ah"></a>诸法若证得若成满。<a id="a-Ai"></a>若彼已生能起业用。<a id="a-Aj"></a>是名作用道理。<a id="a-Ak"></a>若由诸因诸缘故。<a id="a-Al"></a>所立所说所摽举义。<a id="a-Am"></a>得成立得正解。<a id="a-An"></a>是名证成道理。<a id="a-Ao"></a>此复略有二种。<a id="a-Ap"></a>一清净。<a id="a-Aq"></a>二不清净。<a id="a-Ar"></a>清净者。<a id="a-As"></a>由五种相。<a id="a-At"></a>不清净者。<a id="a-Au"></a>由七种相。<a id="a-Av"></a>五种清净相者。<a id="a-Aw"></a>一现量所得相。<a id="a-Ax"></a>二依止现量所得相。<a id="a-Ay"></a>三引自类譬喻相。<a id="a-Az"></a>四成就相。<a id="a-B0"></a>五善清净言教相。<a id="a-B1"></a>此中一切行无常性。<a id="a-B2"></a>一切行苦性。<a id="a-B3"></a>一切法无我性是诸世间现量所得。<a id="a-B4"></a>如是等类是名现量所得相。<a id="a-B5"></a>若一切行刹那性。<a id="a-B6"></a>后世有性。<a id="a-B7"></a>净不净业不失坏性。<a id="a-B8"></a>此依粗无常现量所得。<a id="a-B9"></a>依有情种种差别业现量所得。<a id="a-BA"></a>及依苦乐有情净不净业现量所得。<a id="a-BB"></a>由此现量所得故。<a id="a-BC"></a>比类所不现见法。<a id="a-BD"></a>是名依止现量所得相。<a id="a-BE"></a>若于内外诸行中引一切世间共知共得生灭相。<a id="a-BF"></a>引一切世间共知共得生等苦相。<a id="a-BG"></a>引一切世间共知共得不自在相。<a id="a-BH"></a>及于外事中引一切世间共知共得兴盛衰坏相。<a id="a-BI"></a>如是等类是名引自类譬喻相。<a id="a-BJ"></a>即现量所得相及引自类譬喻相。<a id="a-BK"></a>此二于所成立一向决定故。<a id="a-BL"></a>当知即名成就相。<a id="a-BM"></a>若诸言教是一切智者所说。<a id="a-BN"></a>如言涅槃寂静。<a id="a-BO"></a>如是等类是名善清净言教相。<a id="a-BP"></a>此中有五种相。<a id="a-BQ"></a>能表真实一切智者。<a id="a-BR"></a>何等为五。<a id="a-BS"></a>一者若有出现世间一切智者。<a id="a-BT"></a>正实声名流布世界。<a id="a-BU"></a>二者具三十二大丈夫相。<a id="a-BV"></a>三者成就十力断诸有情所有疑网。<a id="a-BW"></a>四者自称具足四无所畏。<a id="a-BX"></a>不为一切他论难屈。<a id="a-BY"></a>又能摧伏一切外论。<a id="a-BZ"></a>五者于其法律八支圣道及四沙门果等可得。<a id="a-Ba"></a>如是出现故。<a id="a-Bb"></a>妙相故断疑故。<a id="a-Bc"></a>立破故。<a id="a-Bd"></a>道果故。<a id="a-Be"></a>由此五相表是真实一切智者。<a id="a-Bf"></a>如是于证成道理中。<a id="a-Bg"></a>由现量故。<a id="a-Bh"></a>由比量故。<a id="a-Bi"></a>譬喻故。<a id="a-Bj"></a>成就故。<a id="a-Bk"></a>至教量故。<a id="a-Bl"></a>由此五相名为清净。<a id="a-Bm"></a>七种不清净相者。<a id="a-Bn"></a>一余分同类所得相。<a id="a-Bo"></a>二余分异类所得相。<a id="a-Bp"></a>三一切同类所得相。<a id="a-Bq"></a>四一切异类所得相。<a id="a-Br"></a>五引异类譬喻相。<a id="a-Bs"></a>六不成就相。<a id="a-Bt"></a>七不清净言教相。<a id="a-Bu"></a>若一切法意识所识性。<a id="a-Bv"></a>是名一切同类所得相。<a id="a-Bw"></a>若相貌若自体若业若法。<a id="a-Bx"></a>若因若果等。<a id="a-By"></a>同异之相。<a id="a-Bz"></a>或随一分更互同异之相。<a id="a-C0"></a>是名余分同异类所得相。<a id="a-C1"></a>或决定更互异相。<a id="a-C2"></a>是名一切异类所得相。<a id="a-C3"></a>若并譬喻有余分同类所得相。<a id="a-C4"></a>及有一切异类所得相。<a id="a-C5"></a>由此相于所成立义不决定故。<a id="a-C6"></a>说名不成就相。<a id="a-C7"></a>若并譬喻有余分异类所得相。<a id="a-C8"></a>及有一切同类所得相。<a id="a-C9"></a>由此相于所成立义不决定故。<a id="a-CA"></a>亦名不成就相。<a id="a-CB"></a>由不成就故。<a id="a-CC"></a>名不清净道理观。<a id="a-CD"></a>此观不清净故不应修习。<a id="a-CE"></a>不清净。<a id="a-CF"></a>言教相者。<a id="a-CG"></a>谓诸言教自性不清净应知。<a id="a-CH"></a>法尔道理者。<a id="a-CI"></a>谓若如来出世若不出世法性法界安住无变。<a id="a-CJ"></a>是名法尔道理。<a id="a-CK"></a>略广者。<a id="a-CL"></a>谓先说一句法。<a id="a-CM"></a>后后以无量句展转分别显了究竟。</p>
  <p id="aCN">此自体相者。<a id="a-CO"></a>所谓能取若行若缘菩提分法四念住等。<a id="a-CP"></a>是名此自体相。<a id="a-CQ"></a>得此果相者。<a id="a-CR"></a>谓若世间出世间烦恼断果。<a id="a-CS"></a>及所引发世间出世间功德。<a id="a-CT"></a>是名得此果相。</p>
  <p id="aCU">此领受显了相者。<a id="a-CV"></a>谓由解脱智故。<a id="a-CW"></a>即领受此所得果相。<a id="a-CX"></a>及广为他显说其相。<a id="a-CY"></a>是名此领受显了相。</p>
  <p id="aCZ">此障碍法相者。<a id="a-Ca"></a>谓若修菩提分法时。<a id="a-Cb"></a>能为障碍染污之法。<a id="a-Cc"></a>是名此障碍法相。<a id="a-Cd"></a>此随顺法相者。<a id="a-Ce"></a>谓即于此菩提分法能为随顺多所作法。<a id="a-Cf"></a>是名此随顺法相。</p>
  <p id="aCg">此过患相者。<a id="a-Ch"></a>谓能障碍所有过失。<a id="a-Ci"></a>是名此过患相。</p>
  <p id="aCj">此称赞相者。<a id="a-Ck"></a>谓随顺法所有功德。<a id="a-Cl"></a>是名此称赞相。<a id="a-Cm"></a>随所有处。<a id="a-Cn"></a>诸佛世尊以如是等十一种相。<a id="a-Co"></a>显了分别开示诸法。<a id="a-Cp"></a>是名摩怛履迦。<a id="a-Cq"></a>复次颂曰。</p>
  <p id="aCr">诸相与断灭　　无失坏方便</p>
  <p id="aCs">彼二果差别　　是诸经略义</p>
  <p id="aCt">论曰。<a id="a-Cu"></a>当知诸经义略说有五种。<a id="a-Cv"></a>一相。<a id="a-Cw"></a>二断灭。<a id="a-Cx"></a>三无失坏方便。<a id="a-Cy"></a>四彼二果。<a id="a-Cz"></a>五相等差别。<a id="a-D0"></a>此五略说如善生经。<a id="a-D1"></a>佛告善生。<a id="a-D2"></a>族姓子。<a id="a-D3"></a>有二种事俱为美妙者。<a id="a-D4"></a>是美妙相断灭有二种。<a id="a-D5"></a>谓欲取断灭及依事。<a id="a-D6"></a>取断灭者。<a id="a-D7"></a>此言兼显二种无失坏方便。<a id="a-D8"></a>二种无失坏方便者。<a id="a-D9"></a>谓若落须发乃至趣于非家。<a id="a-DA"></a>若尽诸漏乃至觉受。<a id="a-DB"></a>我生已尽。<a id="a-DC"></a>乃至广说。<a id="a-DD"></a>彼二果者。<a id="a-DE"></a>谓无失坏方便果。<a id="a-DF"></a>寂静性差别者。<a id="a-DG"></a>谓五种寂静差别。<a id="a-DH"></a>一诸缠寂静。<a id="a-DI"></a>二世间离欲寂静。<a id="a-DJ"></a>三顺下分寂静。<a id="a-DK"></a>四顺上分寂静。<a id="a-DL"></a>五依事寂静。<a id="a-DM"></a>为显此故。<a id="a-DN"></a>于彼经中说伽他曰。</p>
  <p id="aDO">诸比丘美妙　　寂静离诸漏</p>
  <p id="aDP">离欲离系缚　　无执受涅槃</p>
  <p id="aDQ">任持最后身　　摧伏魔所使</p>
  <p id="aDR">复次颂曰。</p>
  <p id="aDS">略说瑜伽道　　缘所闻正法</p>
  <p id="aDT">奢摩他与观　　依影像成就</p>
  <p id="aDU">论曰。<a id="a-DV"></a>若略说瑜伽道。<a id="a-DW"></a>当知多闻所摄。<a id="a-DX"></a>正法为境界。<a id="a-DY"></a>奢摩他毗钵舍那为自体。<a id="a-DZ"></a>依止影像及依止事成就。<a id="a-Da"></a>如薄伽梵说。<a id="a-Db"></a>有五种法能摄一切瑜伽行者诸瑜伽地。<a id="a-Dc"></a>谓持住明镜及与转依。<a id="a-Dd"></a>当知闻正法是持所缘。<a id="a-De"></a>是住止观。<a id="a-Df"></a>是明影像。<a id="a-Dg"></a>是镜事成就。<a id="a-Dh"></a>是转依。</p>
 </body>
</html>