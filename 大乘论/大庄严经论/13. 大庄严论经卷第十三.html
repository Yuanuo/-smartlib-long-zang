<!doctype html>
<html id="z3IBVS5yS" data-ver="815">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第十三</h1>
  <h2 id="a2">（六六）</h2>
  <p id="a3">复次供养佛塔功德甚大。<a id="a-4"></a>是故应当勤心供养。<a id="a-5"></a>我昔曾闻。<a id="a-6"></a>波斯匿王往诣佛所顶礼佛足。<a id="a-7"></a>闻有异香殊于天香。<a id="a-8"></a>以闻此香四向顾视莫知所在。<a id="a-9"></a>即白世尊。<a id="a-A"></a>为谁香耶。<a id="a-B"></a>佛告王曰。<a id="a-C"></a>汝今欲知此香处耶。<a id="a-D"></a>王即白言。<a id="a-E"></a>唯然欲闻。<a id="a-F"></a>尔时世尊以手指地。<a id="a-G"></a>即有骨现。<a id="a-H"></a>如赤栴檀长于五丈。<a id="a-I"></a>如来语王。<a id="a-J"></a>所闻香者从此骨出。<a id="a-K"></a>时波斯匿王即白佛言。<a id="a-L"></a>以何因缘有此骨香。<a id="a-M"></a>佛告王曰。<a id="a-N"></a>宜善谛听。<a id="a-O"></a>佛言。<a id="a-P"></a>过去有佛号迦葉。<a id="a-Q"></a>彼佛世尊化缘已讫入于涅槃。<a id="a-R"></a>尔时彼王名曰伽翅。<a id="a-S"></a>取佛舍利造七宝塔。<a id="a-T"></a>高广二由旬。<a id="a-U"></a>又敕国内。<a id="a-V"></a>诸有花者不听余用。<a id="a-W"></a>尽皆持往供养彼塔。<a id="a-X"></a>时彼国中有长者子与淫女通。<a id="a-Y"></a>专念欲事情不能离。<a id="a-Z"></a>一切诸花尽在佛塔。<a id="a-a"></a>为欲所盲。<a id="a-b"></a>即入迦葉佛塔盗取一花持与淫女。<a id="a-c"></a>时长者子知佛功德。<a id="a-d"></a>为欲所狂造此非法。<a id="a-e"></a>即生悔恨淫欲情息。<a id="a-f"></a>既至明日生于厌恶。<a id="a-g"></a>作是念言。<a id="a-h"></a>我为不善盗取佛花与彼淫女。<a id="a-i"></a>即时悔热身遍生疮。<a id="a-j"></a>初如芥子。<a id="a-k"></a>后转增长无有空处。<a id="a-l"></a>即说偈言。</p>
  <p id="am">我今作不善　　违犯诸佛教</p>
  <p id="an">舍离于惭愧　　是则无敬心</p>
  <p id="ao">违于善逝语　　非是佛弟子</p>
  <p id="ap">一切诸人民　　不敢违王教</p>
  <p id="aq">然我独毁犯　　国制及信法</p>
  <p id="ar">我今无羞耻　　实同彼禽兽</p>
  <p id="as">福田中最胜　　不过世尊塔</p>
  <p id="at">然我愚痴故　　盗花为鄙事</p>
  <p id="au">云何此手臂　　即时不堕落</p>
  <p id="av">又复此大地　　云何不陷没</p>
  <p id="aw">而能载于我　　怪哉欲所烧</p>
  <p id="ax">焚灭诸善行　　为欲所迷惑</p>
  <p id="ay">入于闇薮中　　为结贼所劫</p>
  <p id="az">今我为欲使　　不观其果报</p>
  <p id="a10">盗花以自严　　久受地狱苦</p>
  <p id="a11">倍生悔恨心　　其身转燋然</p>
  <p id="a12">尔时彼人身所生疮寻即坏破甚为臭秽。<a id="a-13"></a>是时彼人父母兄弟皆来瞻视。<a id="a-14"></a>即与冷药疗治其病。<a id="a-15"></a>病更增剧。<a id="a-16"></a>复命良医而重诊之。<a id="a-17"></a>云。<a id="a-18"></a>须牛头栴檀用涂身体。<a id="a-19"></a>尔乃可愈。<a id="a-1A"></a>时彼父母即以贵价买牛头栴檀用涂子身。<a id="a-1B"></a>遂增无除。<a id="a-1C"></a>尔时彼人涕泣惊惧。<a id="a-1D"></a>白父母言。<a id="a-1E"></a>徒作勤苦。<a id="a-1F"></a>然子此病从心而起。<a id="a-1G"></a>非是身患。<a id="a-1H"></a>父告子言。<a id="a-1I"></a>云何心病。<a id="a-1J"></a>子即用偈以答父言。</p>
  <p id="a1K">鄙[褻-〦+卄]成可耻　　不宜向父说</p>
  <p id="a1L">然今病所困　　是以离惭愧</p>
  <p id="a1M">盗取尊塔花　　持用与淫女</p>
  <p id="a1N">已作斯恶事　　后还得悔心</p>
  <p id="a1O">昼则欲日炙　　夜即得悟心</p>
  <p id="a1P">若蒙悔过者　　喻如冷水浇</p>
  <p id="a1Q">我今身心热　　后受地狱苦</p>
  <p id="a1R">犹如腐朽树　　火从其内然</p>
  <p id="a1S">我今亦如是　　心火从内发</p>
  <p id="a1T">冷水优尸罗　　青莲真珠贯</p>
  <p id="a1U">瞿麦摩罗等　　及与诸栴檀</p>
  <p id="a1V">若用如是等　　涂于外身体</p>
  <p id="a1W">终不能得差　　忧热从内起</p>
  <p id="a1X">应当用涂心　　涂身将何益</p>
  <p id="a1Y">将我诣塔中　　为我设供养</p>
  <p id="a1Z">此病必除愈　　父母及兄弟</p>
  <p id="a1a">即共举其床　　往诣佛塔所</p>
  <p id="a1b">身体转增热　　气息垂欲绝</p>
  <p id="a1c">尔时父母兄弟诸亲举床到已。<a id="a-1d"></a>彼人专念迦葉如来三藐三菩提。<a id="a-1e"></a>涕泣盈目。<a id="a-1f"></a>以己所持栴檀之香。<a id="a-1g"></a>悲哀向塔。<a id="a-1h"></a>而说偈言。</p>
  <p id="a1i">大悲救苦厄　　常说众善事</p>
  <p id="a1j">我为欲迷惑　　盲冥无所见</p>
  <p id="a1k">我于真济所　　造作诸过恶</p>
  <p id="a1l">塔如须弥山　　我痴故毁犯</p>
  <p id="a1m">现得恶名称　　后生堕恶道</p>
  <p id="a1n">不观佛功德　　今受此恶报</p>
  <p id="a1o">即以得现果　　后必受热恼</p>
  <p id="a1p">明者以慧眼　　离苦除诸欲</p>
  <p id="a1q">我今怀忧愁　　诚心归命佛</p>
  <p id="a1r">诸所造过患　　愿当拔济我</p>
  <p id="a1s">如人跌倾倒　　依地而得起</p>
  <p id="a1t">尔时父母及诸眷属赞言。<a id="a-1u"></a>善哉善哉。<a id="a-1v"></a>汝今乃能作是赞叹。<a id="a-1w"></a>唯佛世尊能除汝病即说偈言。</p>
  <p id="a1x">汝今于佛所　　应生信解心</p>
  <p id="a1y">唯佛大功德　　乃能拔济汝</p>
  <p id="a1z">譬如入大海　　船破失财宝</p>
  <p id="a20">身既不沉没　　复还获财利</p>
  <p id="a21">时长者子诸亲既睹身疮坏烂臭秽。<a id="a-22"></a>厌恶生死。<a id="a-23"></a>即以华香涂香末香用供养迦葉佛塔。<a id="a-24"></a>复以牛头栴檀以画佛身。<a id="a-25"></a>身疮渐差发欢喜心。<a id="a-26"></a>热患尽愈。<a id="a-27"></a>尔时长者子以得现报。<a id="a-28"></a>生欢喜心知其罪灭。<a id="a-29"></a>即说偈言。</p>
  <p id="a2A">如来一切智　　解脱诸结使</p>
  <p id="a2B">迦葉三佛陀　　能济诸众生</p>
  <p id="a2C">佛是众生父　　为于诸世界</p>
  <p id="a2D">而作不请友　　唯有佛世尊</p>
  <p id="a2E">能有此悲心　　我今于佛所</p>
  <p id="a2F">造作大过恶　　愿听我忏悔</p>
  <p id="a2G">内心发誓愿　　唯垂听我说</p>
  <p id="a2H">为欲所逼迫　　失意作诸恶</p>
  <p id="a2I">使我离爱欲　　及以结使怨</p>
  <p id="a2J">诸根不调顺　　犹如[怡-台+龍]戾马</p>
  <p id="a2K">愿莫造恶行　　常获寂灭迹</p>
  <p id="a2L">以牛头栴檀　　供养于佛塔</p>
  <p id="a2M">身常得此香　　莫堕诸恶趣</p>
  <p id="a2N">彼长者子于后命终生于天上。<a id="a-2O"></a>或处人中身常有香。<a id="a-2P"></a>身体支节皆有相好。<a id="a-2Q"></a>父母立字号曰香身。<a id="a-2R"></a>尔时香身厌恶阴界。<a id="a-2S"></a>求索出家得辟支佛道。<a id="a-2T"></a>此骨是辟支佛骨所出之香。<a id="a-2U"></a>是故众人应供养塔获大功德。</p>
  <p data-pb></p>
  <h2 id="a2V">（六七）</h2>
  <p id="a2W">复次先有善根应得解脱。<a id="a-2X"></a>由不闻法因缘等故还堕地狱。<a id="a-2Y"></a>是故应当至心听法。<a id="a-2Z"></a>我昔曾闻。<a id="a-2a"></a>富罗那弟子尸利鞠多者。<a id="a-2b"></a>是树提伽姐夫。<a id="a-2c"></a>时树提伽父先是尼乾陀弟子。<a id="a-2d"></a>一切众生教法相习而树提伽蒙佛恩化。<a id="a-2e"></a>其父亦信为佛弟子。<a id="a-2f"></a>更不咨禀六师之徒。<a id="a-2g"></a>时树提伽为欲化彼姐夫尸利鞠多故。<a id="a-2h"></a>数数到边。<a id="a-2i"></a>而语之言。<a id="a-2j"></a>佛婆伽婆是一切智。<a id="a-2k"></a>彼姊夫言。<a id="a-2l"></a>富罗那者亦是一切智。<a id="a-2m"></a>诤一切智故遂共议论。<a id="a-2n"></a>树提伽语尸利鞠多言。<a id="a-2o"></a>我今当示汝一切智。<a id="a-2p"></a>汝富罗那者非一切智。<a id="a-2q"></a>以少智相诳惑世人。<a id="a-2r"></a>称己有智实非一切智。<a id="a-2s"></a>但以相貌有所忖度。<a id="a-2t"></a>正可能知小小事耳。<a id="a-2u"></a>何由得名一切种智。<a id="a-2v"></a>即说偈言。</p>
  <p id="a2w">犹如生盲者　　水精以为眼</p>
  <p id="a2x">诳惑小儿等　　自称我有目</p>
  <p id="a2y">彼先自无目　　今称我有目</p>
  <p id="a2z">此语不可信　　正可诳痴者</p>
  <p id="a30">能解因相论　　方便诈自显</p>
  <p id="a31">以此相貌故　　诳惑于众人</p>
  <p id="a32">相貌近是事　　竟何所知晓</p>
  <p id="a33">尸利鞠多语树提伽言。<a id="a-34"></a>汝为瞿昙幻术所惑。<a id="a-35"></a>富兰那者是一切智。<a id="a-36"></a>汝今不识便生诽谤。<a id="a-37"></a>富罗那行住坐卧三世之事尽能明了。<a id="a-38"></a>树提伽言。<a id="a-39"></a>我今示汝富兰那非一切智事。<a id="a-3A"></a>即请富罗那将向其家。<a id="a-3B"></a>时富兰那作是念。<a id="a-3C"></a>树提伽者。<a id="a-3D"></a>其父昔日是我弟子。<a id="a-3E"></a>往事瞿昙。<a id="a-3F"></a>知彼过患。<a id="a-3G"></a>还来归我。<a id="a-3H"></a>是我福德。<a id="a-3I"></a>作是念已许受其请。<a id="a-3J"></a>于其后日富兰那将诸徒众数百千人。<a id="a-3K"></a>又有五百弟子以自围绕。<a id="a-3L"></a>诣树提伽家。<a id="a-3M"></a>既至其家。<a id="a-3N"></a>时富兰那微笑。<a id="a-3O"></a>尸利鞠多问富兰那言。<a id="a-3P"></a>婆伽婆何故微笑。<a id="a-3Q"></a>富兰那言。<a id="a-3R"></a>我遥见彼那摩陀河岸。<a id="a-3S"></a>有一猕猴堕于水中。<a id="a-3T"></a>是故笑耳。<a id="a-3U"></a>尸利鞠多复白之言。<a id="a-3V"></a>婆伽婆天眼清净。<a id="a-3W"></a>在此城内遥见千里外那摩陀河上猕猴堕水。<a id="a-3X"></a>时彼外道将诸弟子。<a id="a-3Y"></a>入树提伽家即时就坐。<a id="a-3Z"></a>众既定已。<a id="a-3a"></a>时树提伽以饭覆羹上授与富兰那。<a id="a-3b"></a>富兰那言。<a id="a-3c"></a>此饭无羹云何可食。<a id="a-3d"></a>树提伽即搅羹饭语尸利鞠多言。<a id="a-3e"></a>今汝师者尚不能见钵中饭下有羹。<a id="a-3f"></a>何能远知千里外猕猴堕于河耶。<a id="a-3g"></a>事验可知非一切智。<a id="a-3h"></a>但贪名闻为利养故。<a id="a-3i"></a>众生可愍。<a id="a-3j"></a>自既诳惑。<a id="a-3k"></a>复以教人。<a id="a-3l"></a>即说偈言。</p>
  <p id="a3m">汝师富兰那　　颠惑邪倒见</p>
  <p id="a3n">失于智慧灯　　住无明闇中</p>
  <p id="a3o">迷谬自相爱　　愚者还相重</p>
  <p id="a3p">释种中最胜　　具相三十二</p>
  <p id="a3q">唯此一切智　　更无第一者</p>
  <p id="a3r">时富兰那以惭愧故。<a id="a-3s"></a>食不自饱。<a id="a-3t"></a>低头而去。<a id="a-3u"></a>时尸利鞠多愁惨不乐。<a id="a-3v"></a>既为师徒。<a id="a-3w"></a>虽有短陋犹欲使胜尸利鞠多。<a id="a-3x"></a>诣富兰那所而语之言。<a id="a-3y"></a>莫用愁恼。<a id="a-3z"></a>树提伽今者毁辱婆伽婆。<a id="a-40"></a>犹得还家未足为耻。<a id="a-41"></a>我若请彼树提伽师。<a id="a-42"></a>来至家者。<a id="a-43"></a>正可得入终不得出。<a id="a-44"></a>作是语已。<a id="a-45"></a>便诣只桓往请世尊。<a id="a-46"></a>心实谄曲诈设恭敬。<a id="a-47"></a>叉手合掌向于世尊。<a id="a-48"></a>而说偈言。</p>
  <p id="a49">我明设微供　　愿屈临我家</p>
  <p id="a4A">三界中胜器　　愿不见放舍</p>
  <p id="a4B">尔时世尊知尸利鞠多心怀谄曲外诈恭敬。<a id="a-4C"></a>即说偈言。</p>
  <p id="a4D">心怀于二计　　外现亲软善</p>
  <p id="a4E">犹如有鱼处　　水必有回动</p>
  <p id="a4F">譬如作璎珞　　内铜外涂金</p>
  <p id="a4G">智者观察已　　即知非真金</p>
  <p id="a4H">心有所怀侠　　外色必有异</p>
  <p id="a4I">无心尚可知　　况复有心者</p>
  <p id="a4J">纯金色相好　　睹者即知真</p>
  <p id="a4K">若以金涂铜　　善别知非实</p>
  <p id="a4L">尔时世尊深知尸利鞠多心怀诈伪。<a id="a-4M"></a>如来世尊大悲怜愍。<a id="a-4N"></a>又复观其供养善根垂熟。<a id="a-4O"></a>世尊寻即默受其请。</p>
  <p id="a4P">时尸利鞠多作是念。<a id="a-4Q"></a>若是一切智者。<a id="a-4R"></a>云何不知我心。<a id="a-4S"></a>便受我请。<a id="a-4T"></a>即说偈言。</p>
  <p id="a4U">何有一切智　　而不修苦行</p>
  <p id="a4V">乐着于乐事　　不能知我心</p>
  <p id="a4W">何名一切智　　呜呼世愚者</p>
  <p id="a4X">不知其过短　　便生功德相</p>
  <p id="a4Y">实无有智慧　　横赞叹其德</p>
  <p id="a4Z">惑着相好扇　　称誉遍世界</p>
  <p id="a4a">时尸利鞠多说是偈已。<a id="a-4b"></a>即还其家。<a id="a-4c"></a>施设供具。<a id="a-4d"></a>于饭食中尽着毒药。<a id="a-4e"></a>于中门内作大深坑。<a id="a-4f"></a>满中盛伽陀罗炭使无烟焰。<a id="a-4g"></a>又以灰土用覆其上。<a id="a-4h"></a>上又覆草。<a id="a-4i"></a>时妇问夫。<a id="a-4j"></a>造何等事劬劳乃尔。<a id="a-4k"></a>其夫答曰。<a id="a-4l"></a>今我所为欲害怨家。<a id="a-4m"></a>其妇问言。<a id="a-4n"></a>谁是怨家。<a id="a-4o"></a>尸利鞠多即说偈言。</p>
  <p id="a4p">好乐着诸乐　　怖畏苦恼事</p>
  <p id="a4q">不修诸苦行　　欲求于解脱</p>
  <p id="a4r">喜乐甘肴膳　　又勇行辩说</p>
  <p id="a4s">释中种族子　　此是我大怨</p>
  <p id="a4t">时尸利鞠多妇叉手白其夫言。<a id="a-4u"></a>可舍忿心。<a id="a-4v"></a>我昔曾于弟舍见佛如此大丈夫。<a id="a-4w"></a>何故生怨。<a id="a-4x"></a>即说偈言。</p>
  <p id="a4y">彼牟尼能忍　　断除嫌恨相</p>
  <p id="a4z">又灭慢贡高　　舍离于斗诤</p>
  <p id="a50">于彼生怨者　　谁应可为亲</p>
  <p id="a51">观彼大人相　　无有嗔害心</p>
  <p id="a52">常出柔软音　　先言善慰问</p>
  <p id="a53">其鼻圆且直　　无有诸洼曲</p>
  <p id="a54">直视不回顾　　亦不左右眄</p>
  <p id="a55">言又不粗犷　　恶口而两舌</p>
  <p id="a56">和颜无嗔色　　亦复不暴恶</p>
  <p id="a57">言无所伤触　　亦不使忧恼</p>
  <p id="a58">云何横于彼　　生于嗔毒相</p>
  <p id="a59">面如秋满月　　目如青莲敷</p>
  <p id="a5A">行如师子王　　垂臂过于膝</p>
  <p id="a5B">身如真金山　　汝值如是怨</p>
  <p id="a5C">恶道悉空虚　　若无此怨者</p>
  <p id="a5D">世间极大苦　　三恶道充满</p>
  <p id="a5E">尸利鞠多作是思惟。<a id="a-5F"></a>彼亲弟故心生己党。<a id="a-5G"></a>今当守护。<a id="a-5H"></a>若不尔者。<a id="a-5I"></a>或泄我言以告傍人。<a id="a-5J"></a>作是念已即闭其妇在深室中。<a id="a-5K"></a>即时遣人唤诸尼揵。<a id="a-5L"></a>汝今可来为汝除怨。<a id="a-5M"></a>我以施设火坑毒饭。<a id="a-5N"></a>此诸尼揵五热炙身。<a id="a-5O"></a>咸皆燋黑犹如灰炭。<a id="a-5P"></a>自相招集即共往诣尸利鞠多所止之处。<a id="a-5Q"></a>尸利鞠多庄严舍宅白净鲜洁。<a id="a-5R"></a>如贵吒迦树。<a id="a-5S"></a>诸尼揵等既至其家在其楼上。<a id="a-5T"></a>犹如乌群。<a id="a-5U"></a>亦如俱翅罗鸟黑蜂围绕在贵吒迦树踊跃欢喜。<a id="a-5V"></a>诸尼揵子亦复如是。<a id="a-5W"></a>而作是言。<a id="a-5X"></a>我今当观瞿昙沙门正尔燋然。<a id="a-5Y"></a>若火烧不燋毒饭足害。<a id="a-5Z"></a>毕定当死。<a id="a-5a"></a>作是语已欢喜微笑。<a id="a-5b"></a>时尸利鞠多即遣一人。<a id="a-5c"></a>往诣佛所白佛言。<a id="a-5d"></a>时到饭食已办。<a id="a-5e"></a>自上高楼与富兰那共议此事时。<a id="a-5f"></a>尸利鞠多所住宅神。<a id="a-5g"></a>愁忧啼泣而作是言。<a id="a-5h"></a>如来世雄三界之尊。<a id="a-5i"></a>佛婆伽婆。<a id="a-5j"></a>云何恶心乃欲毁害。<a id="a-5k"></a>我于今者都无活路。<a id="a-5l"></a>所以者何。<a id="a-5m"></a>如来世尊三界无上。<a id="a-5n"></a>在此灭没。<a id="a-5o"></a>恶名流布遍满世间。<a id="a-5p"></a>一切诸神咸嗤笑我。<a id="a-5q"></a>此是恶人我当云何而得活耶。<a id="a-5r"></a>如来昔日为菩萨时。<a id="a-5s"></a>不惜财物身体手足。<a id="a-5t"></a>为怜愍故作如斯事。<a id="a-5u"></a>况于今日而当爱身。<a id="a-5v"></a>云何欲于如斯人边起恶逆心。<a id="a-5w"></a>是故我当必定舍命。<a id="a-5x"></a>又佛世尊于现在世为众生故六年苦行。<a id="a-5y"></a>日食一麻一米。<a id="a-5z"></a>身体羸瘠骨肉干竭。<a id="a-60"></a>即说偈言。</p>
  <p id="a61">如来行苦行　　六年自干燋</p>
  <p id="a62">作是难苦业　　为诸众生故</p>
  <p id="a63">如斯悲愍者　　云何欲加害</p>
  <p id="a64">彼所遣人到竹林中白言。<a id="a-65"></a>世尊。<a id="a-66"></a>食具已办宜知是时。<a id="a-67"></a>尔时世尊大悲熏心。<a id="a-68"></a>为欲利益诸众生故。<a id="a-69"></a>挥手而言。<a id="a-6A"></a>咄哉凡愚。<a id="a-6B"></a>汝于今者应见真谛。<a id="a-6C"></a>于过去世供养诸佛。<a id="a-6D"></a>有解脱缘善根已熟。<a id="a-6E"></a>云何乃遣如此使人作颠倒事。<a id="a-6F"></a>火坑毒饭以待于我。<a id="a-6G"></a>云何作是极恶之事。<a id="a-6H"></a>而来见唤。<a id="a-6I"></a>此所为事甚为非理。<a id="a-6J"></a>即说偈言。</p>
  <p id="a6K">我于昔日时　　六年行苦行</p>
  <p id="a6L">为诸众生故　　作此诸难事</p>
  <p id="a6M">众生今云何　　反欲见毁害</p>
  <p id="a6N">咄哉极愚痴　　盲无慧目者</p>
  <p id="a6O">作是非法事　　横欲加恼害</p>
  <p id="a6P">我念诸众生　　过于慈父母</p>
  <p id="a6Q">云何于我所　　而生残害心</p>
  <p id="a6R">今日时以到　　诸佛之常法</p>
  <p id="a6S">为众生真济　　如医欲救病</p>
  <p id="a6T">种种加毁骂　　犹故生忍心</p>
  <p id="a6U">我今亦如医　　往诣于彼家</p>
  <p id="a6V">何故而往彼　　大悲之所逼</p>
  <p id="a6W">如人得鬼病　　心意不自在</p>
  <p id="a6X">加毁骂咒师　　为治鬼病故</p>
  <p id="a6Y">亦不责病者　　今此诸众生</p>
  <p id="a6Z">烦恼鬼在心　　愚痴不分别</p>
  <p id="a6a">横欲加毁害　　我今亦如是</p>
  <p id="a6b">但除烦恼鬼　　不应责彼人</p>
  <p id="a6c">尔时世尊从坐而起。<a id="a-6d"></a>外现不悦。<a id="a-6e"></a>复说偈言。</p>
  <p id="a6f">阿难持衣来　　罗睺罗取钵</p>
  <p id="a6g">难陀汝亦去　　速疾唤比丘</p>
  <p id="a6h">不得复停止　　宜应速疾往</p>
  <p id="a6i">彼尸利鞠多　　今急待教化</p>
  <p id="a6j">我住毒蛇身　　为度众生故</p>
  <p id="a6k">我今畜是怨　　为益彼众生</p>
  <p id="a6l">尔时如来出林树间。<a id="a-6m"></a>犹如云散日从中出。<a id="a-6n"></a>时彼林神以天眼见尸利鞠多舍内所设火坑毒饭。<a id="a-6o"></a>啼泣堕泪。<a id="a-6p"></a>敬爱佛故顶礼佛足。<a id="a-6q"></a>瞻仰尊颜。<a id="a-6r"></a>而说偈言。</p>
  <p id="a6s">彼意怀残恶　　无有利益心</p>
  <p id="a6t">愿佛不须往　　回还向竹林</p>
  <p id="a6u">世尊甚难值　　旷劫时一遇</p>
  <p id="a6v">佛虽不爱身　　为度众生故</p>
  <p id="a6w">如斯胜妙身　　应当勤拥护</p>
  <p id="a6x">未得济度者　　宜应令得度</p>
  <p id="a6y">畏者施无畏　　疲者得止息</p>
  <p id="a6z">令无归依者　　得有归依处</p>
  <p id="a70">略说而言之　　有无量利益</p>
  <p id="a71">唯愿佛世尊　　莫往诣其家</p>
  <p id="a72">为天阿修罗　　而作归依处</p>
  <p id="a73">尔时世尊知而故问。<a id="a-74"></a>问彼天神曰。<a id="a-75"></a>为何事故不应往诣尸利鞠多所止之处。<a id="a-76"></a>时有一天。<a id="a-77"></a>而说偈言。</p>
  <p id="a78">尸利鞠多舍　　作大深火坑</p>
  <p id="a79">炽焰满其中　　诈伪覆其上</p>
  <p id="a7A">佛复说偈言。</p>
  <p id="a7B">贪欲愚痴火　　极为难除灭</p>
  <p id="a7C">我以智水浇　　消灭无遗余</p>
  <p id="a7D">况复世间火　　何能为我害</p>
  <p id="a7E">地狱之猛火　　炽然满世界</p>
  <p id="a7F">七日焚天地　　世间皆融消</p>
  <p id="a7G">如此之猛火　　莫能为我害</p>
  <p id="a7H">尸利鞠多火　　何能见伤毁</p>
  <p id="a7I">复有一天作如是言。<a id="a-7J"></a>若火不能烧如来者。<a id="a-7K"></a>设食毒饭复当云何。<a id="a-7L"></a>今尸利鞠多为邪见毒染污其心。<a id="a-7M"></a>以此毒害恶逆之心。<a id="a-7N"></a>以毒和饭欲相伤毁。<a id="a-7O"></a>复怀谄伪现柔软相来请世尊。<a id="a-7P"></a>而其内心实怀恶逆。<a id="a-7Q"></a>唯愿世尊不须往彼。<a id="a-7R"></a>佛告天曰。<a id="a-7S"></a>我以慈悲阿伽陀药用涂身心。<a id="a-7T"></a>贪爱之毒最难消除。<a id="a-7U"></a>我于久远已拔其本。<a id="a-7V"></a>况世间毒而能中我。<a id="a-7W"></a>汝莫忧愁。<a id="a-7X"></a>尔时如来从竹林出往到城门。<a id="a-7Y"></a>时彼林神见佛直进。<a id="a-7Z"></a>而作是言。<a id="a-7a"></a>如来世尊将不还返于此竹林。<a id="a-7b"></a>佛今向彼解脱之方。<a id="a-7c"></a>譬如日出必向西方目视不舍。<a id="a-7d"></a>恐于后时更不见佛。<a id="a-7e"></a>火若不烧定为毒饭之所伤害。<a id="a-7f"></a>以诸因缘难可复见。<a id="a-7g"></a>有福德人乃能得见。<a id="a-7h"></a>摧他论者于大众中作师子吼。<a id="a-7i"></a>有福之人乃能更闻。<a id="a-7j"></a>有福利者得接足礼。<a id="a-7k"></a>尔时世尊如行宝楼诸根寂定。<a id="a-7l"></a>诸比丘等悉皆随从。<a id="a-7m"></a>犹如明月众星围绕。<a id="a-7n"></a>往尸利鞠多家。<a id="a-7o"></a>时尸利鞠多宅神举声欲哭。<a id="a-7p"></a>咄哉怪哉。<a id="a-7q"></a>佛来到此。<a id="a-7r"></a>今此尸利鞠多乃作火坑毒饭欲以害佛。<a id="a-7s"></a>尔时宅神礼佛足已。<a id="a-7t"></a>而说偈言。</p>
  <p id="a7u">我未睹佛时　　愿大悲至家</p>
  <p id="a7v">见佛到家已　　心中不喜乐</p>
  <p id="a7w">所以不喜者　　以有非法故</p>
  <p id="a7x">相好庄严身　　瞻仰无厌足</p>
  <p id="a7y">如此大人者　　今当作灰聚</p>
  <p id="a7z">我忆是事故　　身体欲渗没</p>
  <p id="a80">谁见如此事　　而当不苦恼</p>
  <p id="a81">假使极恶猛　　愚痴残害人</p>
  <p id="a82">设见如来身　　不忍生恶念</p>
  <p id="a83">况复欲加害　　月入罗睺口</p>
  <p id="a84">世人皆忿恼　　善哉还归去</p>
  <p id="a85">火坑深七仞　　满中盛炽火</p>
  <p id="a86">愿莫入此处　　自护及护我</p>
  <p id="a87">并护彼主人　　及余一切众</p>
  <p id="a88">尔时世尊告宅神言。<a id="a-89"></a>刀毒水火不害慈心。<a id="a-8A"></a>即说偈言。</p>
  <p id="a8B">我护诸众生　　犹如一子想</p>
  <p id="a8C">假使欲害我　　我亦生慈心</p>
  <p id="a8D">烦恼火炽盛　　拥护令免恶</p>
  <p id="a8E">以是因缘故　　谁火能烧我</p>
  <p id="a8F">佛告宅神。<a id="a-8G"></a>汝今应当舍于怖畏。<a id="a-8H"></a>我今师子吼除障外道。<a id="a-8I"></a>如罗睺罗吞食日月。<a id="a-8J"></a>我今决定不为尸利鞠多之所患害。<a id="a-8K"></a>若不能除云何乃能降伏魔耶。<a id="a-8L"></a>安慰宅神即入其舍。<a id="a-8M"></a>时外道等见佛入舍。<a id="a-8N"></a>甚大欢喜。<a id="a-8O"></a>更相语言。<a id="a-8P"></a>沙门瞿昙今已入外门。<a id="a-8Q"></a>复到中门。<a id="a-8R"></a>佛以无畏威光润泽直入无疑。<a id="a-8S"></a>至第三门中转近火坑。<a id="a-8T"></a>尔时彼妇于空室中闻佛世尊到覆火处。<a id="a-8U"></a>心怀狂乱。<a id="a-8V"></a>作是念言。<a id="a-8W"></a>如来今者已到火坑。<a id="a-8X"></a>若脚触草火必炽然。<a id="a-8Y"></a>呜呼怪哉。<a id="a-8Z"></a>即说偈言。</p>
  <p id="a8a">今当烟中没　　謦咳目雨泪</p>
  <p id="a8b">火然烧衣时　　应当抖擞却</p>
  <p id="a8c">眼看索救护　　宛转而反侧</p>
  <p id="a8d">燋然既以讫　　威光复消融</p>
  <p id="a8e">身相都焚灭　　头发燋堕落</p>
  <p id="a8f">额广白毫相　　今以尽消灭</p>
  <p id="a8g">如鹄在花上　　为火所烧灭</p>
  <p id="a8h">面如净满月　　众生睹其目</p>
  <p id="a8i">犹如美甘露　　既堕焰火中</p>
  <p id="a8j">惊惧视四方　　猛火无悲愍</p>
  <p id="a8k">必烧令燋然　　成炼真金色</p>
  <p id="a8l">见者靡不悦　　大人相炳着</p>
  <p id="a8m">美妙极殊特　　如是之形容</p>
  <p id="a8n">今为火燋缩　　略说而言之</p>
  <p id="a8o">如似金织纳　　卷叠在一处</p>
  <p id="a8p">以渐见消灭　　如月欲尽时</p>
  <p id="a8q">佛身甚微妙　　见者身心悦</p>
  <p id="a8r">如来极奇特　　世界无伦匹</p>
  <p id="a8s">尔时世尊入第三门渐近火坑。<a id="a-8t"></a>诸尼揵子在重阁上。<a id="a-8u"></a>见于如来转近火坑。<a id="a-8v"></a>心生踊悦。<a id="a-8w"></a>如冢间树群乌在上望死人肉欲得啖食。<a id="a-8x"></a>诸尼揵等在重阁上。<a id="a-8y"></a>亦复如是。<a id="a-8z"></a>时富兰那心生欢喜。<a id="a-90"></a>而说偈言。</p>
  <p id="a91">汝善作幻术　　回转诸世间</p>
  <p id="a92">今日没火坑　　更能为幻不</p>
  <p id="a93">复有一尼揵　　而作如是言</p>
  <p id="a94">一足已蹑上　　云何不陷堕</p>
  <p id="a95">为我目不了　　为是梦幻耶</p>
  <p id="a96">尔时世尊以相轮足蹑火坑上。<a id="a-97"></a>即变火坑为清凉池。<a id="a-98"></a>满中莲华其叶敷荣。<a id="a-99"></a>鲜明润泽遍布池中。<a id="a-9A"></a>其众莲华有开敷者。<a id="a-9B"></a>有未开者。<a id="a-9C"></a>尸利鞠多睹斯事已。<a id="a-9D"></a>语富兰那言。<a id="a-9E"></a>汝先欲与佛共捔一切智。<a id="a-9F"></a>汝可舍此语。<a id="a-9G"></a>即说偈言。</p>
  <p id="a9H">善哉可信解　　当除嗔恚心</p>
  <p id="a9I">舍于嫌恨意　　汝可观瞿昙</p>
  <p id="a9J">未曾有之威　　猛焰变为水</p>
  <p id="a9K">土悉化成鱼　　坑中诸火炭</p>
  <p id="a9L">咸变为黑蜂　　复于池水中</p>
  <p id="a9M">化作众莲华　　具足有千叶</p>
  <p id="a9N">遍布于池中　　其须甚炽盛</p>
  <p id="a9O">如秋开敷花　　百叶甚柔软</p>
  <p id="a9P">庄严满此池　　诸鹤在池中</p>
  <p id="a9Q">皆出和雅音　　迦兰陀鸟等</p>
  <p id="a9R">亦在中游戏　　举翅水相洒</p>
  <p id="a9S">诸蜂围绕佛　　出于妙音声</p>
  <p id="a9T">鸳鸯相随逐　　复自在娱乐</p>
  <p id="a9U">尔时富兰那语尸利鞠多言。<a id="a-9V"></a>汝今勿为瞿昙幻术之所惑乱。<a id="a-9W"></a>尸利鞠多于如来所深生敬信。<a id="a-9X"></a>语富兰那言。<a id="a-9Y"></a>此是幻耶。<a id="a-9Z"></a>答言实尔。<a id="a-9a"></a>是幻所作。<a id="a-9b"></a>尸利鞠多言。<a id="a-9c"></a>汝是一切智不。<a id="a-9d"></a>答言。<a id="a-9e"></a>我是一切智人。<a id="a-9f"></a>尸利鞠多复语之言。<a id="a-9g"></a>汝若审是一切智者。<a id="a-9h"></a>听我所说。<a id="a-9i"></a>即说偈言。</p>
  <p id="a9j">汝若一切智　　亦应知是幻</p>
  <p id="a9k">汝今何不作　　如此幻化事</p>
  <p id="a9l">汝若不知幻　　非是一切智</p>
  <p id="a9m">时富兰那辞穷理屈不能加报。<a id="a-9n"></a>诸尼揵等语尸利鞠多莫作是语。<a id="a-9o"></a>何以故。<a id="a-9p"></a>是富兰那实一切智。<a id="a-9q"></a>能一切示现。<a id="a-9r"></a>尸利鞠多语诸尼揵子言。<a id="a-9s"></a>汝等故谓此富兰那是一切智耶。<a id="a-9t"></a>富兰那者名之为满造作诸恶满于地狱。<a id="a-9u"></a>故名富兰那。<a id="a-9v"></a>汝等于此满于恶道富兰那所生一切智相耶。<a id="a-9w"></a>尸利鞠多复语之言。<a id="a-9x"></a>释种中能安解脱婆伽婆三藐三佛陀所不生一切种智想耶。<a id="a-9y"></a>即说偈言。</p>
  <p id="a9z">叱汝等方去　　极为无心人</p>
  <p id="aA0">汝若有心者　　假使如金刚</p>
  <p id="aA1">见斯希有事　　尚应生信敬</p>
  <p id="aA2">现见于如来　　为未曾有事</p>
  <p id="aA3">不生信心者　　是为极愚痴</p>
  <p id="aA4">尔时尼揵等寻各散走。<a id="a-A5"></a>如善咒师令鬼四散。<a id="a-A6"></a>又如日出众闇自除。<a id="a-A7"></a>时尸利鞠多见尼揵等散走。<a id="a-A8"></a>亦复如是。<a id="a-A9"></a>即说偈言。</p>
  <p id="aAA">恐怖目视速　　慞惶欲竞驰</p>
  <p id="aAB">以佛威神力　　惊怕皆散走</p>
  <p id="aAC">尼揵今退散　　亦如魔军坏</p>
  <p id="aAD">尘垢坌身体　　犹着重铠器</p>
  <p id="aAE">时诸尼揵等　　奔突极速疾</p>
  <p id="aAF">譬如彼[犛-未+牙]牛　　在林虻蜇螫</p>
  <p id="aAG">宛转泥涂身　　狂走不自停</p>
  <p id="aAH">如黑云垂布　　风吹自然散</p>
  <p id="aAI">时尼揵等既散走已。<a id="a-AJ"></a>尸利鞠多心怀惭愧。<a id="a-AK"></a>即便思惟。<a id="a-AL"></a>谁当将我往见世尊。<a id="a-AM"></a>复作是念。<a id="a-AN"></a>树提伽姊先更见佛。<a id="a-AO"></a>我今当共诣世尊所。<a id="a-AP"></a>作是念已。<a id="a-AQ"></a>即向先所闭妇户前。<a id="a-AR"></a>扣门唤妇。<a id="a-AS"></a>即说偈言。</p>
  <p id="aAT">善哉汝真是　　无上妙法器</p>
  <p id="aAU">由汝有智慧　　亲近奉世尊</p>
  <p id="aAV">缘我邪见故　　事诸尼揵等</p>
  <p id="aAW">汝今速来出　　共汝供养佛</p>
  <p id="aAX">时树提伽姊闻是偈已。<a id="a-AY"></a>寻即思惟。<a id="a-AZ"></a>尸利鞠多以伤害佛而来诳我。<a id="a-Aa"></a>涕泣不乐。<a id="a-Ab"></a>即说偈言。</p>
  <p id="aAc">汝知我忧恼　　故来见戏弄</p>
  <p id="aAd">我今当云何　　而往见如来</p>
  <p id="aAe">尼揵等集时　　犹如诸蝗虫</p>
  <p id="aAf">邪见之炽火　　灭于释种灯</p>
  <p id="aAg">尸利鞠多语其妇言。<a id="a-Ah"></a>汝宁不知佛神力耶。<a id="a-Ai"></a>汝今何故作如是语。<a id="a-Aj"></a>即说偈言。</p>
  <p id="aAk">世间一切火　　何能焚烧佛</p>
  <p id="aAl">谁能烧金刚　　谁能举大地</p>
  <p id="aAm">汝观十力尊　　摧破诸外道</p>
  <p id="aAn">火坑四畔边　　莲华皆开敷</p>
  <p id="aAo">如鹄处花间　　花[耳*毳]遮绕佛</p>
  <p id="aAp">尔时其妇闻此偈已。<a id="a-Aq"></a>遥见世尊在莲花中。<a id="a-Ar"></a>踊跃欢喜。<a id="a-As"></a>而作是言。<a id="a-At"></a>佛故不烧。<a id="a-Au"></a>尸利鞠多。<a id="a-Av"></a>呜噎垂泪。<a id="a-Aw"></a>而说偈言。</p>
  <p id="aAx">世尊金刚体　　无有能烧者</p>
  <p id="aAy">由近富兰那　　我今自被烧</p>
  <p id="aAz">如似少湿薪　　逼近干薪[卄/積]</p>
  <p id="aB0">以火焚烧时　　两俱同炽然</p>
  <p id="aB1">尔时其妇疾出重屋。<a id="a-B2"></a>到世尊所顶礼佛足。<a id="a-B3"></a>胡跪合掌瞻仰尊颜。<a id="a-B4"></a>而说偈言。</p>
  <p id="aB5">得睹威颜者　　世间皆信敬</p>
  <p id="aB6">由我今有福　　还得闻音声</p>
  <p id="aB7">面如净满月　　我今得睹见</p>
  <p id="aB8">我今有福故　　还得睹世尊</p>
  <p id="aB9">相好庄严身　　设当见灭坏</p>
  <p id="aBA">恶名遍充满　　烧灭我等身</p>
  <p id="aBB">尔时其妇供具以备。<a id="a-BC"></a>请佛世尊及比丘众请令就坐。<a id="a-BD"></a>语其夫言。<a id="a-BE"></a>圣子汝可来入顶礼佛足。<a id="a-BF"></a>尸利鞠多涕泣盈目。<a id="a-BG"></a>而说偈言。</p>
  <p id="aBH">我今造火坑　　规害世尊命</p>
  <p id="aBI">今当以何面　　可复得相见</p>
  <p id="aBJ">尔时其妇语其夫言。<a id="a-BK"></a>圣子可舍疑惑。<a id="a-BL"></a>佛婆伽婆终无嫌恨。<a id="a-BM"></a>即说偈言。</p>
  <p id="aBN">譬如空中手　　无有触碍处</p>
  <p id="aBO">诸佛法亦尔　　佛于一切法</p>
  <p id="aBP">无染亦无著　　离世之八法</p>
  <p id="aBQ">如莲华处水　　昔时提婆达</p>
  <p id="aBR">嗔恚心所盲　　为欲害佛故</p>
  <p id="aBS">机关转大石　　当上空中下</p>
  <p id="aBT">不能伤害佛　　如彼罗睺罗</p>
  <p id="aBU">即是如来子　　佛于此二人</p>
  <p id="aBV">等心无憎爱　　视彼怨与亲</p>
  <p id="aBW">左右眼无异　　于诸众生所</p>
  <p id="aBX">慈悲过一子　　终不于汝所</p>
  <p id="aBY">而有憎恶心　　是故不宜惧</p>
  <p id="aBZ">尔时尸利鞠多以惭愧故。<a id="a-Ba"></a>曲体随妇口唇干燋。<a id="a-Bb"></a>深生愧耻。<a id="a-Bc"></a>行步迻迟。<a id="a-Bd"></a>如将没地举身战掉。<a id="a-Be"></a>卑下低心极为惊怖。<a id="a-Bf"></a>五体投地哀恸号泣。<a id="a-Bg"></a>而说偈言。</p>
  <p id="aBh">宁抱持炽火　　并及嗔毒蛇</p>
  <p id="aBi">终不近恶友　　我今为恶友</p>
  <p id="aBj">毒蛇之所螫　　依归善良医</p>
  <p id="aBk">望得除毒害　　三界之真济</p>
  <p id="aBl">愿重见哀愍　　我作重过恶</p>
  <p id="aBm">唯愿垂悲顾　　今听我忏悔</p>
  <p id="aBn">尔时世尊颜色和悦。<a id="a-Bo"></a>告尸利鞠多言。<a id="a-Bp"></a>圣子。<a id="a-Bq"></a>汝勿忧怖。<a id="a-Br"></a>即说偈言。</p>
  <p id="aBs">起起我无嗔　　久舍怨亲心</p>
  <p id="aBt">右以栴檀涂　　左以利刀割</p>
  <p id="aBu">于此二人中　　其心等无异</p>
  <p id="aBv">如我今者不为希有。<a id="a-Bw"></a>已断结使无增减心。<a id="a-Bx"></a>昔我为于白象之时毒螫所中害。<a id="a-By"></a>犹以二脚覆护猎者使不伤害。<a id="a-Bz"></a>又作龟身为人分割支节悉解不起嗔心。<a id="a-C0"></a>复作罴身怜彼厄人。<a id="a-C1"></a>时彼厄人示猎师处不起嗔心。<a id="a-C2"></a>作仙人时手足耳鼻悉为劓毁。<a id="a-C3"></a>犹尚不起毫厘许嗔。<a id="a-C4"></a>我于往昔为一切施婆罗门。<a id="a-C5"></a>所斩项时无有恚恨。<a id="a-C6"></a>况于今日断一切结。<a id="a-C7"></a>而当于汝有嫌恨心。<a id="a-C8"></a>譬如虚空不受尘垢。<a id="a-C9"></a>犹如莲华不为水着。<a id="a-CA"></a>我离八法其事亦尔。<a id="a-CB"></a>时尸利鞠多叉手合掌白佛言。<a id="a-CC"></a>世尊。<a id="a-CD"></a>若垂怜愍且待须臾更当造食。<a id="a-CE"></a>佛告尸利鞠多言。<a id="a-CF"></a>汝不遣使白我食时到耶。<a id="a-CG"></a>答言实尔。<a id="a-CH"></a>我本实遣人请佛作不饶益事。<a id="a-CI"></a>佛告尸利鞠多言。<a id="a-CJ"></a>然我已断无利之事。<a id="a-CK"></a>汝今作何不饶益耶。<a id="a-CL"></a>即说偈言。</p>
  <p id="aCM">我今愚所造　　屠猎所不造</p>
  <p id="aCN">过是恶所作　　以毒置食中</p>
  <p id="aCO">不能有所伤　　便为自害己</p>
  <p id="aCP">尔时世尊告尸利鞠多言。<a id="a-CQ"></a>汝今所施宜应是时。<a id="a-CR"></a>尸利鞠多言。<a id="a-CS"></a>世尊。<a id="a-CT"></a>我所施食悉有毒药。<a id="a-CU"></a>世尊复说偈言。</p>
  <p id="aCV">婆须吉龙王　　嗔恚极盛时</p>
  <p id="aCW">如此之猛毒　　不能伤害我</p>
  <p id="aCX">我今修慈心　　如何唱施药</p>
  <p id="aCY">我以大慈果　　今当用示汝</p>
  <p id="aCZ">时尸利鞠多即持毒饭往诣佛前。<a id="a-Ca"></a>涕泪悲泣。<a id="a-Cb"></a>而说偈言。</p>
  <p id="aCc">我今持毒饭　　功德之伏藏</p>
  <p id="aCd">我心极为恶　　毒饭以标相</p>
  <p id="aCe">佛以灭三毒　　神足除饭毒</p>
  <p id="aCf">食之能令我　　使得不动心</p>
  <p id="aCg">佛告诸比丘。<a id="a-Ch"></a>汝等待唱僧跋然后可食。<a id="a-Ci"></a>即说偈言。</p>
  <p id="aCj">在于上座前　　而唱僧跋竟</p>
  <p id="aCk">众毒自消除　　汝今尽可食</p>
  <p id="aCl">僧跋已竟。<a id="a-Cm"></a>佛及众僧尽皆饮食。<a id="a-Cn"></a>时尸利鞠多上下观察而作是念。<a id="a-Co"></a>今此众中得无为毒所中者。<a id="a-Cp"></a>不见诸众僧皆悉安隐不为毒中。<a id="a-Cq"></a>倍增信敬深生欢喜。<a id="a-Cr"></a>尔时世尊作是思惟。<a id="a-Cs"></a>尸利鞠多得信敬心受缘时至。<a id="a-Ct"></a>当何所作。<a id="a-Cu"></a>我当为灭烦恼之火除邪见毒。<a id="a-Cv"></a>佛如应为说四真谛法。<a id="a-Cw"></a>闻法信解断见谛结。<a id="a-Cx"></a>除身见毒灭诸结火。<a id="a-Cy"></a>时尸利鞠多以得见谛。<a id="a-Cz"></a>即说偈言。</p>
  <p id="aD0">我度于愚痴　　及以邪见海</p>
  <p id="aD1">不畏于恶道　　我欲入黑闇</p>
  <p id="aD2">遇佛得大明　　欲入于大火</p>
  <p id="aD3">反获凉冷池　　呜呼佛大人</p>
  <p id="aD4">呜呼法清净　　不能具广说</p>
  <p id="aD5">我今但略说　　我本欲与毒</p>
  <p id="aD6">而获甘露食　　斗诤应失财</p>
  <p id="aD7">反得于大利　　是故亲近佛</p>
  <p id="aD8">众生慧眼开　　而得睹正道</p>
 </body>
</html>