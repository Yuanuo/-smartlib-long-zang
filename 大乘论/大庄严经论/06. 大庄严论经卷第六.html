<!doctype html>
<html id="z3IBVRvyL" data-ver="686">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第六</h1>
  <h2 id="a2">（三一）</h2>
  <p id="a3">复次有实功德堪受供养。<a id="a-4"></a>无实功德不堪受人信心供养。<a id="a-5"></a>我昔曾闻。<a id="a-6"></a>拘沙种中有王名真檀迦腻吒。<a id="a-7"></a>讨东天竺。<a id="a-8"></a>既平定已威势赫振福利具足。<a id="a-9"></a>还向本国。<a id="a-A"></a>于其中路有平博处。<a id="a-B"></a>于中止宿。<a id="a-C"></a>尔时彼王心所爱乐。<a id="a-D"></a>唯以佛法而为璎珞。<a id="a-E"></a>即在息处遥见一塔以为佛塔。<a id="a-F"></a>侍从千人往诣塔所。<a id="a-G"></a>去塔不远下马步进。<a id="a-H"></a>着宝天冠严饰其首。<a id="a-I"></a>既到塔所归命顶礼。<a id="a-J"></a>说是偈言。</p>
  <p id="aK">离欲诸结障　　具足一切智</p>
  <p id="aL">于诸仙圣中　　最上无伦疋</p>
  <p id="aM">能为诸众生　　作不请亲友</p>
  <p id="aN">名称世普闻　　三界所尊重</p>
  <p id="aO">弃舍于三有　　如来所说法</p>
  <p id="aP">诸论中最上　　摧灭诸邪论</p>
  <p id="aQ">我今归命礼　　真实阿罗汉</p>
  <p id="aR">尔时彼王。<a id="a-S"></a>以念如来功德之故稽首敬礼。<a id="a-T"></a>当作礼时塔即碎坏。<a id="a-U"></a>犹如暴风之所吹散。<a id="a-V"></a>尔时彼王见是事已甚大惊疑。<a id="a-W"></a>而作是言。<a id="a-X"></a>今者此塔无触近者。<a id="a-Y"></a>云何卒尔无事散坏。<a id="a-Z"></a>如斯变异必有因缘即说偈言。</p>
  <p id="aa">帝释长寿天　　如是尊重者</p>
  <p id="ab">合掌礼佛塔　　都无有异相</p>
  <p id="ac">十力大威德　　尊重高胜人</p>
  <p id="ad">大梵来敬礼　　佛亦无异相</p>
  <p id="ae">我身轻于彼　　不应以我坏</p>
  <p id="af">为是咒术力　　厌道之所作</p>
  <p id="ag">王说偈已。<a id="a-h"></a>以塔碎坏心犹惊怖。<a id="a-i"></a>而作是言。<a id="a-j"></a>愿此变异莫作灾患。<a id="a-k"></a>当为吉祥令诸众生皆得安隐。<a id="a-l"></a>我从昔来五体投地礼百千塔。<a id="a-m"></a>未曾亏损一尘堕落。<a id="a-n"></a>今者何故变异如是。<a id="a-o"></a>如斯之相我未曾见。<a id="a-p"></a>即说偈言。</p>
  <p id="aq">为天阿修罗　　而共大战斗</p>
  <p id="ar">为是国欲坏　　我命将不尽</p>
  <p id="as">将非有怨敌　　欲毁于我国</p>
  <p id="at">非谷贵刀兵　　不有疾疫耶</p>
  <p id="au">非一切世间　　欲有灾患耶</p>
  <p id="av">此极是恶相　　将非法欲灭</p>
  <p id="aw">尔时近塔村人见王疑怪。<a id="a-x"></a>即便向王作如是言。<a id="a-y"></a>大王。<a id="a-z"></a>当知此非佛塔。<a id="a-10"></a>即说偈言。</p>
  <p id="a11">尼揵甚愚痴　　邪见烧其意</p>
  <p id="a12">斯即是彼塔　　王作佛心礼</p>
  <p id="a13">此塔德力薄　　又复无舍利</p>
  <p id="a14">不堪受王敬　　是故今碎坏</p>
  <p id="a15">伽腻吒王倍于佛法生信敬心。<a id="a-16"></a>身毛皆竖悲喜雨泪。<a id="a-17"></a>而说偈言。</p>
  <p id="a18">此事实应尔　　我以佛想礼</p>
  <p id="a19">此塔必散坏　　龙象所载重</p>
  <p id="a1A">非驴之所堪　　佛说三种人</p>
  <p id="a1B">应为起塔庙　　释迦牛王尊</p>
  <p id="a1C">正应为作塔　　尼揵邪道灭</p>
  <p id="a1D">不应受是供　　不净尼揵子</p>
  <p id="a1E">不应受我礼　　此塔崩坏时</p>
  <p id="a1F">出于大音声　　喻如多子塔</p>
  <p id="a1G">佛往迦葉所　　迦葉礼佛足</p>
  <p id="a1H">是我婆伽婆　　是我佛世尊</p>
  <p id="a1I">佛告迦葉曰　　若非阿罗汉</p>
  <p id="a1J">而受汝礼者　　头破作七分</p>
  <p id="a1K">我今因此塔　　验佛语真实</p>
  <p id="a1L">如此木石无有心识。<a id="a-1M"></a>而为尼揵作明证。<a id="a-1N"></a>验知非一切智。<a id="a-1O"></a>王见是已于大众前欢喜踊跃。<a id="a-1P"></a>倍生信心。<a id="a-1Q"></a>容颜怡悦。<a id="a-1R"></a>而作是言。<a id="a-1S"></a>南无婆伽婆。<a id="a-1T"></a>一切所尊解脱之师。<a id="a-1U"></a>释迦牟尼佛师子吼言。<a id="a-1V"></a>此法之外。<a id="a-1W"></a>更无沙门及婆罗门。<a id="a-1X"></a>佛语真实无有错谬。<a id="a-1Y"></a>诸有众生一足二足无足多足。<a id="a-1Z"></a>有色无色有想无想乃至非想非非想。<a id="a-1a"></a>于此众中唯有如来最为尊胜。<a id="a-1b"></a>举要言之。<a id="a-1c"></a>佛所说者今日皆现。<a id="a-1d"></a>一切外道不如草芥。<a id="a-1e"></a>况复尼揵师富兰那迦葉。<a id="a-1f"></a>即说偈言。</p>
  <p id="a1g">我是人中王　　不堪受我礼</p>
  <p id="a1h">况复转轮王　　阿修罗王等</p>
  <p id="a1i">此塔于今日　　如为大象王</p>
  <p id="a1j">牙足之威力　　摧破令碎坏</p>
  <p id="a1k">身具四种结　　故名尼揵陀</p>
  <p id="a1l">犹如大热时　　能除彼热者</p>
  <p id="a1m">名为尼陀伽　　如来佛世尊</p>
  <p id="a1n">能断一切结　　真是尼陀伽</p>
  <p id="a1o">以是于今者　　尼揵诸弟子</p>
  <p id="a1p">及诸余天人　　皆应供养佛</p>
  <p id="a1q">佛种族智慧　　名称甚广大</p>
  <p id="a1r">如此之塔庙　　天人阿修罗</p>
  <p id="a1s">若其礼敬时　　无有倾动相</p>
  <p id="a1t">犹如蚊子翅　　扇于须弥山</p>
  <p id="a1u">虽尽其势力　　不能令动摇</p>
  <p id="a1v">是故若人欲得福德。<a id="a-1w"></a>宣应礼拜佛之塔庙。</p>
  <p data-pb></p>
  <h2 id="a1x">（三二）</h2>
  <p id="a1y">复次若人学问。<a id="a-1z"></a>虽复毁行。<a id="a-20"></a>以学问力寻能得道。<a id="a-21"></a>以是义故应勤学问。<a id="a-22"></a>我昔曾闻。<a id="a-23"></a>有一多闻比丘住阿练若处。<a id="a-24"></a>时有寡妇数数往来此比丘所听其说法。<a id="a-25"></a>于时学问比丘于此寡妇心生染着。<a id="a-26"></a>以染着故所有善法渐渐劣弱。<a id="a-27"></a>为凡夫心结使所使。<a id="a-28"></a>与此妇女共为言要。<a id="a-29"></a>妇女言。<a id="a-2A"></a>汝今若能罢道还俗。<a id="a-2B"></a>我当相从。<a id="a-2C"></a>彼时比丘即便罢道。<a id="a-2D"></a>既罢道已不能堪任世间苦恼。<a id="a-2E"></a>身体羸瘦不解生业。<a id="a-2F"></a>未知少作而大得财。<a id="a-2G"></a>即自思惟。<a id="a-2H"></a>我于今者作何方计得生活耶。<a id="a-2I"></a>复作是念。<a id="a-2J"></a>唯客杀羊用功极轻兼得多利。<a id="a-2K"></a>作是念已求觅是处。<a id="a-2L"></a>以凡夫心易朽败故造作斯业。<a id="a-2M"></a>遂与屠儿共为亲友。<a id="a-2N"></a>于卖肉时有一相识乞食道人。<a id="a-2O"></a>于道路上偶值得见。<a id="a-2P"></a>见已便识头发蓬乱。<a id="a-2Q"></a>着青色衣身上有血。<a id="a-2R"></a>犹如阎罗罗刹。<a id="a-2S"></a>所执肉称悉为血污。<a id="a-2T"></a>见其称肉欲卖与人。<a id="a-2U"></a>比丘见已即长叹息作是思惟。<a id="a-2V"></a>佛语真实凡夫之心轻躁不停。<a id="a-2W"></a>极易回转。<a id="a-2X"></a>先见此人勤修学问护持禁戒。<a id="a-2Y"></a>何意今日忽为斯事。<a id="a-2Z"></a>作是念已。<a id="a-2a"></a>即说偈言。</p>
  <p id="a2b">汝若不调马　　放逸造众恶</p>
  <p id="a2c">云何离惭愧　　舍弃调伏法</p>
  <p id="a2d">威仪及进止　　为人所乐见</p>
  <p id="a2e">飞鸟及走兽　　睹之不惊畏</p>
  <p id="a2f">行恐伤蚁子　　慈哀怜众生</p>
  <p id="a2g">如是悲愍心　　今为安所在</p>
  <p id="a2h">凡夫之人其心不定。<a id="a-2i"></a>正可名为沙门婆罗门数。<a id="a-2j"></a>是故如来不说标相。<a id="a-2k"></a>若得见谛真实。<a id="a-2l"></a>是名为沙门及婆罗门。<a id="a-2m"></a>复说偈言。</p>
  <p id="a2n">勇捍而自称　　谓己真沙门</p>
  <p id="a2o">为此不调心　　忽作斯大恶</p>
  <p id="a2p">说是偈已。<a id="a-2q"></a>寻即思惟。<a id="a-2r"></a>我于今者作何方便令其开悟。<a id="a-2s"></a>如佛言曰。<a id="a-2t"></a>若教人时先当令其于四不坏生清净信。<a id="a-2u"></a>此四不坏能令众生得见四谛。<a id="a-2v"></a>今当为说作业根本。<a id="a-2w"></a>作是念已而语之言。<a id="a-2x"></a>汝于今者极善称量。<a id="a-2y"></a>时卖肉者作是念言。<a id="a-2z"></a>此比丘既不买肉。<a id="a-30"></a>何故语我极善称量。<a id="a-31"></a>作是念已。<a id="a-32"></a>即说偈言。</p>
  <p id="a33">此必有悲愍　　而来见济拔</p>
  <p id="a34">如斯之比丘　　久离市易法</p>
  <p id="a35">见吾为恶业　　故来欲救度</p>
  <p id="a36">实是贤圣人　　为我作利益</p>
  <p id="a37">说是偈已。<a id="a-38"></a>寻忆昔者为比丘时造作诸行。<a id="a-39"></a>念先所诵经名曰。<a id="a-3A"></a>苦聚欲过欲味。<a id="a-3B"></a>思忆此已。<a id="a-3C"></a>即以肉称远投于地。<a id="a-3D"></a>于生死中深生厌患。<a id="a-3E"></a>语彼比丘大德。<a id="a-3F"></a>大德而说偈言。</p>
  <p id="a3G">欲味及欲过　　何者为最多</p>
  <p id="a3H">我以惭愧鞙　　捉持智慧秤</p>
  <p id="a3I">思量如此事　　心已得通达</p>
  <p id="a3J">不见其有利　　纯睹欲衰患</p>
  <p id="a3K">以是故我今　　宜应舍离欲</p>
  <p id="a3L">往诣于僧坊　　复还求出家</p>
  <p id="a3M">我今为欲作　　身苦极下贱</p>
  <p id="a3N">虽是现在身　　即如堕恶道</p>
  <p id="a3O">我昔出家时　　滤水而后饮</p>
  <p id="a3P">悲愍护他命　　无有伤害心</p>
  <p id="a3Q">今日如恶鬼　　食人精血者</p>
  <p id="a3R">我今乐杀害　　习而不能舍</p>
  <p id="a3S">善哉佛所说　　亲近于欲者</p>
  <p id="a3T">无恶而不造　　我今为欲使</p>
  <p id="a3U">衰苦乃至此　　一切种智说</p>
  <p id="a3V">四谛我未证　　从今日已去</p>
  <p id="a3W">终不更放逸　　十力尊所说</p>
  <p id="a3X">前为放逸者　　后止更不作</p>
  <p id="a3Y">如月离云翳　　明照于世间</p>
  <p id="a3Z">是故我今当　　专心持禁戒</p>
  <p id="a3a">设头上火然　　衣服亦焚烧</p>
  <p id="a3b">我当坚精进　　修行调顺法</p>
  <p id="a3c">断难伏结使　　必令得寂灭</p>
  <p id="a3d">假毁绝筋脉　　形体皆枯干</p>
  <p id="a3e">不见四谛者　　我终不休息</p>
  <p id="a3f">先灭结使怨　　得胜报施恩</p>
  <p id="a3g">尔时比丘知其心念。<a id="a-3h"></a>彼智慧火方始欲然。<a id="a-3i"></a>即说偈言。</p>
  <p id="a3j">汝今若出家　　必应得解脱</p>
  <p id="a3k">迦梨与僧钳　　及以质多罗</p>
  <p id="a3l">如此等比丘　　皆七返罢道</p>
  <p id="a3m">后复还出家　　获得阿罗汉</p>
  <p id="a3n">十力世尊戒　　汝亦不毁犯</p>
  <p id="a3o">汝不起邪见　　汝有多闻智</p>
  <p id="a3p">生于厌离善　　修习寂静乐</p>
  <p id="a3q">汝有多闻灯　　结使风所灭</p>
  <p id="a3r">汝还修多闻　　必至无畏方</p>
  <p id="a3s">为结之所漂　　当依修定力</p>
  <p id="a3t">修定得胜力　　明了见结使</p>
  <p id="a3u">由汝常修集　　故乐出家法</p>
  <p id="a3v">心近善功德　　为结使所坏</p>
  <p id="a3w">修集于正道　　是意捉结使</p>
  <p id="a3x">如象绝羁靽　　自恣随意去</p>
  <p id="a3y">时罢道比丘即舍恶业。<a id="a-3z"></a>出家精勤得阿罗汉果。</p>
  <p data-pb></p>
  <h2 id="a40">（三三）</h2>
  <p id="a41">复次若欲庄严无过善业。<a id="a-42"></a>是故应当勤修诸善。<a id="a-43"></a>我昔曾闻。<a id="a-44"></a>有一田夫聪明黠慧。<a id="a-45"></a>与诸徒伴共来入城。<a id="a-46"></a>时见一人容貌端正庄严衣服。<a id="a-47"></a>种种璎珞服乘严丽。<a id="a-48"></a>多将侍从。<a id="a-49"></a>悉皆严饰瑰玮可观。<a id="a-4A"></a>彼聪明者语诸行伴。<a id="a-4B"></a>不好不好。<a id="a-4C"></a>同伴语言。<a id="a-4D"></a>如此之人威德端正。<a id="a-4E"></a>深可爱敬有何不好。<a id="a-4F"></a>聪明者言。<a id="a-4G"></a>我自不好亦不以彼用为不好。<a id="a-4H"></a>由我前身不造功德。<a id="a-4I"></a>致使今者受此贱身。<a id="a-4J"></a>无有威势人所不敬。<a id="a-4K"></a>若先修福。<a id="a-4L"></a>岂当不及如此人者。<a id="a-4M"></a>是故我今应勤修善。<a id="a-4N"></a>必使将来有胜于彼。<a id="a-4O"></a>即说偈言。</p>
  <p id="a4P">彼舍于放逸　　修善获福利</p>
  <p id="a4Q">我由放逸故　　不修功德业</p>
  <p id="a4R">是以今贫贱　　下劣无威势</p>
  <p id="a4S">我今自愧责　　故自称不好</p>
  <p id="a4T">我今自观察　　穷贱极可愍</p>
  <p id="a4U">结使所欺诳　　放逸之所坏</p>
  <p id="a4V">自从今以后　　勤修施戒定</p>
  <p id="a4W">必使将来生　　种姓好眷属</p>
  <p id="a4X">端正有威德　　财富多侍从</p>
  <p id="a4Y">众事不可嫌　　为世所尊敬</p>
  <p id="a4Z">莫如今日身　　自悔无所及</p>
  <p id="a4a">恶心为我怨　　欺我致贫贱</p>
  <p id="a4b">心能自悔责　　修善得快乐</p>
  <p id="a4c">设造恶业时　　众善都不生</p>
  <p id="a4d">制心修善者　　荣乐无不具</p>
  <p id="a4e">世间语不虚　　善恶报差别</p>
  <p id="a4f">佛说八正道　　能至于涅槃</p>
  <p id="a4g">若心着财利　　富贵及荣胜</p>
  <p id="a4h">求于后有者　　不免衰老患</p>
  <p id="a4i">我当勤精专　　趣向无畏方</p>
  <p id="a4j">譬如醉画师　　画作诸形像</p>
  <p id="a4k">醒已觉其恶　　除灭作胜者</p>
  <p id="a4l">先世愚痴故　　造作今恶身</p>
  <p id="a4m">今当灭恶业　　将来求胜报</p>
  <p id="a4n">见恶果报已　　智者深自责</p>
  <p data-pb></p>
  <h2 id="a4o">（三四）</h2>
  <p id="a4p">复次若闻善说应当思惟必得义利。<a id="a-4q"></a>是故智者常应听受善妙之法。<a id="a-4r"></a>我昔曾闻。<a id="a-4s"></a>舍卫国中佛与阿难旷野中行。<a id="a-4t"></a>于一田畔见有伏藏。<a id="a-4u"></a>佛告阿难。<a id="a-4v"></a>是大毒蛇。<a id="a-4w"></a>阿难白佛。<a id="a-4x"></a>是恶毒蛇。<a id="a-4y"></a>尔时田中有一耕人。<a id="a-4z"></a>闻佛阿难说有毒蛇。<a id="a-50"></a>作是念言。<a id="a-51"></a>我当视之。<a id="a-52"></a>沙门以何为恶毒蛇。<a id="a-53"></a>即往其所见真金聚。<a id="a-54"></a>而作是言。<a id="a-55"></a>沙门所言是毒蛇者。<a id="a-56"></a>乃是好金。<a id="a-57"></a>即取此金。<a id="a-58"></a>还置家中。<a id="a-59"></a>其人先贫衣食不供。<a id="a-5A"></a>以得金故转得富饶。<a id="a-5B"></a>衣食自恣。<a id="a-5C"></a>王家策伺怪其卒富。<a id="a-5D"></a>而纠举之系在狱中。<a id="a-5E"></a>先所得金既已用尽。<a id="a-5F"></a>犹不得免。<a id="a-5G"></a>将加刑戮。<a id="a-5H"></a>其人唱言。<a id="a-5I"></a>毒蛇阿难。<a id="a-5J"></a>恶毒蛇世尊。<a id="a-5K"></a>傍人闻之。<a id="a-5L"></a>以状白王。<a id="a-5M"></a>王唤彼人而问之曰。<a id="a-5N"></a>何故唱言。<a id="a-5O"></a>毒蛇阿难。<a id="a-5P"></a>恶毒蛇世尊。<a id="a-5Q"></a>其人白王。<a id="a-5R"></a>我于往日在田耕种。<a id="a-5S"></a>闻佛阿难说言毒蛇。<a id="a-5T"></a>是恶毒蛇。<a id="a-5U"></a>我于今者。<a id="a-5V"></a>方乃悟解实是毒蛇。<a id="a-5W"></a>即说偈言。</p>
  <p id="a5X">诸佛语无二　　说为大毒蛇</p>
  <p id="a5Y">阿难白世尊　　实是恶毒蛇</p>
  <p id="a5Z">恶毒蛇势力　　我今始证知</p>
  <p id="a5a">于佛世尊所　　倍增信敬心</p>
  <p id="a5b">我今临危难　　是故称佛语</p>
  <p id="a5c">毒蛇之所螫　　正及于一身</p>
  <p id="a5d">亲戚及妻子　　奴婢僮仆等</p>
  <p id="a5e">一切悉无有　　而受苦恼者</p>
  <p id="a5f">财宝毒蛇螫　　尽及家眷属</p>
  <p id="a5g">我今于财宝　　及与亲戚等</p>
  <p id="a5h">视如恶毒蛇　　嗔恚发作时</p>
  <p id="a5i">智者宜速离　　如舍恶毒蛇</p>
  <p id="a5j">应速求出家　　行诣于山林</p>
  <p id="a5k">谁有智慧者　　见闻如此事</p>
  <p id="a5l">而当着财宝　　封惑迷其心</p>
  <p id="a5m">我谓得大利　　而反获衰恼</p>
  <p id="a5n">王闻偈已深知是人于佛语中生信解心。<a id="a-5o"></a>即说偈言。</p>
  <p id="a5p">汝今能信敬　　悲愍之大仙</p>
  <p id="a5q">所说语真实　　未曾有二言</p>
  <p id="a5r">先所伏藏财　　尽以用还汝</p>
  <p id="a5s">更复以财宝　　而以供养汝</p>
  <p id="a5t">能敬信调御　　善逝实语故</p>
  <p id="a5u">大梵之所信　　拔梨阿修罗</p>
  <p id="a5v">天王及帝释　　我等与诸王</p>
  <p id="a5w">城中诸豪族　　婆罗门刹利</p>
  <p id="a5x">尊胜智见人　　无不信敬者</p>
  <p id="a5y">能同我信故　　现得于花报</p>
  <p id="a5z">今信最信处　　应获第一果</p>
  <p data-pb></p>
  <h2 id="a60">（三五）</h2>
  <p id="a61">复次诸欲求利者。<a id="a-62"></a>或得或不得。<a id="a-63"></a>有真善心者不求自得利实。<a id="a-64"></a>无真善心者为得贪利故。<a id="a-65"></a>应作真善心。<a id="a-66"></a>我昔曾闻。<a id="a-67"></a>有一国王。<a id="a-68"></a>时辅相子其父早丧。<a id="a-69"></a>其子幼稚未任绍继。<a id="a-6A"></a>钱财已尽。<a id="a-6B"></a>无人通致可得见王。<a id="a-6C"></a>穷苦自活。<a id="a-6D"></a>遂渐长大有辅相才。<a id="a-6E"></a>理民断事一切善知。<a id="a-6F"></a>年向成立盛壮之时。<a id="a-6G"></a>形体姝大勇猛大力才艺备具。<a id="a-6H"></a>作是思惟。<a id="a-6I"></a>我今贫穷当何所作。<a id="a-6J"></a>又复不能作诸贱业。<a id="a-6K"></a>今我无福。<a id="a-6L"></a>所有才艺不得施行。<a id="a-6M"></a>复不生于下贱之家。<a id="a-6N"></a>又闻他说是偈言。</p>
  <p id="a6O">业来变化我　　穷困乃如是</p>
  <p id="a6P">父母之家业　　今无施用处</p>
  <p id="a6Q">下贱所作业　　非我所宜作</p>
  <p id="a6R">若我无福业　　应生下贱家</p>
  <p id="a6S">生处虽复贵　　困苦乃如是</p>
  <p id="a6T">贱业极易知　　然我所不能</p>
  <p id="a6U">当作私窃业　　使人都不知</p>
  <p id="a6V">正有作贼业　　覆隐人不觉</p>
  <p id="a6W">腰系二箭筒　　并持钢利剑</p>
  <p id="a6X">缚[跳-兆+專]手秉弓　　种种自庄严</p>
  <p id="a6Y">喻如师子儿　　都无有所畏</p>
  <p id="a6Z">说是偈已作是思惟。<a id="a-6a"></a>设劫余处或令他贫。<a id="a-6b"></a>我当劫王。<a id="a-6c"></a>作是念已。<a id="a-6d"></a>至王宫中诣王卧处。<a id="a-6e"></a>王觉有贼怖不敢语。<a id="a-6f"></a>持王衣服并诸璎珞取安一处。<a id="a-6g"></a>时王头边有一器。<a id="a-6h"></a>水边复有灰。<a id="a-6i"></a>饥渴所逼。<a id="a-6j"></a>谓灰是麨和水而饮。<a id="a-6k"></a>饮已饱满。<a id="a-6l"></a>乃知是灰。<a id="a-6m"></a>即自思惟。<a id="a-6n"></a>灰犹可食况其余物。<a id="a-6o"></a>我宁食草何用作贼。<a id="a-6p"></a>先父以来不为此业。<a id="a-6q"></a>即弃诸物还来归家。<a id="a-6r"></a>王见空出。<a id="a-6s"></a>叹言善哉。<a id="a-6t"></a>即唤其人而语之言。<a id="a-6u"></a>汝今何故既取此物。<a id="a-6v"></a>还置于地。<a id="a-6w"></a>而便空去。<a id="a-6x"></a>白言。<a id="a-6y"></a>大王。<a id="a-6z"></a>听我所说。<a id="a-70"></a>即说偈言。</p>
  <p id="a71">何故作非理　　以为饥渴故</p>
  <p id="a72">灰水止饥渴　　是故息贼心</p>
  <p id="a73">今知是饥渴　　易可得止息</p>
  <p id="a74">我饮灰水已　　掷器着地中</p>
  <p id="a75">惭愧生悔恨　　不复更造恶</p>
  <p id="a76">大王应当知　　我非凡庶人</p>
  <p id="a77">乃是辅相子　　由家穷困故</p>
  <p id="a78">故来至王宫　　造作非法事</p>
  <p id="a79">从今日已去　　常欲饮灰水</p>
  <p id="a7A">食草而自活　　不为偷盗业</p>
  <p id="a7B">我家昔先人　　自有家礼教</p>
  <p id="a7C">宁当自灭身　　不毁旧法训</p>
  <p id="a7D">王见此事叹未曾有。<a id="a-7E"></a>称种姓子真实不虚。<a id="a-7F"></a>虽有[億-音+(夫*夫)]过寻能改悔。<a id="a-7G"></a>即说偈言。</p>
  <p id="a7H">贫穷坏志耐　　并弃于惭愧</p>
  <p id="a7I">凡下鄙恶人　　速疾造恶业</p>
  <p id="a7J">以己家法钩　　能制非法象</p>
  <p id="a7K">汝能自抑心　　不违家教法</p>
  <p id="a7L">能有是贤行　　还袭汝父处</p>
  <p id="a7M">汝今除痴心　　能作难有事</p>
  <p id="a7N">我今极欢喜　　用汝为辅相</p>
  <p id="a7O">不须覆观察　　我已见汝行</p>
  <p id="a7P">心坚志勇健　　兼复有智能</p>
  <p id="a7Q">我今自见知　　斯事实难有</p>
  <p id="a7R">才业倍胜父　　以心真善故</p>
  <p id="a7S">是故智者。<a id="a-7T"></a>当作真实不应虚伪。</p>
  <p data-pb></p>
  <h2 id="a7U">（三六）</h2>
  <p id="a7V">复次现在结使虽复不起。<a id="a-7W"></a>若未断结结使之得犹故成就。<a id="a-7X"></a>如以冷水投热汤中。<a id="a-7Y"></a>我昔曾闻。<a id="a-7Z"></a>有一师共一弟子。<a id="a-7a"></a>于其冬日在暖室中见有火聚无有烟焰。<a id="a-7b"></a>师语弟子。<a id="a-7c"></a>汝见是火无烟焰不。<a id="a-7d"></a>弟子言见。<a id="a-7e"></a>师语弟子。<a id="a-7f"></a>汝着干薪烟即时起。<a id="a-7g"></a>复言。<a id="a-7h"></a>口吹火焰乃出。<a id="a-7i"></a>师为弟子。<a id="a-7j"></a>而说偈言。</p>
  <p id="a7k">先火无烟焰　　慈心不净观</p>
  <p id="a7l">现在结不生　　如火无烟焰</p>
  <p id="a7m">如火得干薪　　烟焰俱时起</p>
  <p id="a7n">心火遇因缘　　值恶知识时</p>
  <p id="a7o">嗔恚烟便起　　若睹好色时</p>
  <p id="a7p">贪欲火炽然　　是故应断得</p>
  <p id="a7q">成就具三明　　为断贪嗔痴</p>
  <p id="a7r">应勤修精进　　明行足断心</p>
  <p id="a7s">结使草不生　　喻如常行道</p>
  <p id="a7t">众卉皆不出　　贪欲及嗔恚</p>
  <p id="a7u">未遇缘不起　　根本未断故</p>
  <p id="a7v">遇缘还复发　　喻如得疟病</p>
  <p id="a7w">四日定发现　　于三二日时</p>
  <p id="a7x">遇缘还复发　　又似世俗定</p>
  <p id="a7y">掩按结不起　　都无有患相</p>
  <p id="a7z">欲如毒树根　　不拔芽还生</p>
  <p id="a80">如人耻白发　　并剃其黑者</p>
  <p id="a81">剃之未久间　　白发寻还生</p>
  <p id="a82">不永断结使　　其事亦如是</p>
  <p id="a83">欲结及嗔恚　　逼戒行机关</p>
  <p id="a84">对治隐不起　　不造身口业</p>
  <p id="a85">便生难有想　　结使后还起</p>
  <p id="a86">毁犯于戒行　　贪嗜着五欲</p>
  <p id="a87">如蛇隐入穴　　还出则螫人</p>
  <p data-pb></p>
  <h2 id="a88">（三七）</h2>
  <p id="a89">复次施为解脱不为财物。<a id="a-8A"></a>若为财物不名为施。<a id="a-8B"></a>若为解脱则得无生及涅槃乐。<a id="a-8C"></a>是故智者应为解脱而行布施。<a id="a-8D"></a>我昔曾闻。<a id="a-8E"></a>有一檀越诣僧房设会。<a id="a-8F"></a>檀越知识道人语上座言。<a id="a-8G"></a>今日檀越饮食精细。<a id="a-8H"></a>好为檀越耐心说法。<a id="a-8I"></a>是时上座已得三明六通具八解脱。<a id="a-8J"></a>善知他心深观察之。<a id="a-8K"></a>为何事故而设此会。<a id="a-8L"></a>乃知此会为财利故。<a id="a-8M"></a>尔时上座为此檀越说三恶道苦。<a id="a-8N"></a>而作是言。<a id="a-8O"></a>善哉善哉。<a id="a-8P"></a>檀越汝今所设供养。<a id="a-8Q"></a>极是时施。<a id="a-8R"></a>色香美味皆悉具足。<a id="a-8S"></a>极为清净。<a id="a-8T"></a>三恶道中无所乏少。<a id="a-8U"></a>时知识道人语上座言。<a id="a-8V"></a>何以为他咒愿。<a id="a-8W"></a>三恶道中都无所乏。<a id="a-8X"></a>时僧上座语彼道人子。<a id="a-8Y"></a>我虽年老倒错说法。<a id="a-8Z"></a>然此檀越不习于戒结使所使。<a id="a-8a"></a>我观彼心故作是说。<a id="a-8b"></a>此檀越为五欲乐及财宝畜生。<a id="a-8c"></a>即说偈言。</p>
  <p id="a8d">施者所生处　　财宝极广大</p>
  <p id="a8e">以恃财宝故　　能令起憍慢</p>
  <p id="a8f">憍慢越法度　　盲冥愚凡失</p>
  <p id="a8g">以越法度故　　则堕三恶趣</p>
  <p id="a8h">处于三恶道　　犹如己舍宅</p>
  <p id="a8i">若生人天中　　如似暂寄客</p>
  <p id="a8j">是故戒施伴　　俱受于涅槃</p>
  <p id="a8k">戒能得生天　　施能备众具</p>
  <p id="a8l">所作为解脱　　必尽于苦际</p>
  <p id="a8m">譬如种藕根　　花叶悉具得</p>
  <p id="a8n">其根亦可食　　修行于施戒</p>
  <p id="a8o">亲近解脱林　　快乐喻花叶</p>
  <p id="a8p">根喻于解脱　　是故修戒施</p>
  <p id="a8q">必当为解脱　　不应为世利</p>
  <p data-pb></p>
  <h2 id="a8r">（三八）</h2>
  <p id="a8s">复次离诸难亦难。<a id="a-8t"></a>得于人身难。<a id="a-8u"></a>既得离诸难。<a id="a-8v"></a>应当常精勤。<a id="a-8w"></a>我昔曾闻。<a id="a-8x"></a>有一小儿闻经中说。<a id="a-8y"></a>盲龟值浮木孔其事甚难。<a id="a-8z"></a>时此小儿故穿一板作孔受头掷着池中。<a id="a-90"></a>自入池中低头举头欲望入孔。<a id="a-91"></a>水漂板故不可得值。<a id="a-92"></a>即自思惟。<a id="a-93"></a>极生厌恶。<a id="a-94"></a>人身难得佛以大海为喻。<a id="a-95"></a>浮木孔小盲龟无眼。<a id="a-96"></a>百年一出实难可值。<a id="a-97"></a>我今池小其板孔大。<a id="a-98"></a>复有两眼日百出头。<a id="a-99"></a>犹不能值。<a id="a-9A"></a>况彼盲龟而当得值。<a id="a-9B"></a>即说偈言。</p>
  <p id="a9C">巨海极广大　　浮木孔复小</p>
  <p id="a9D">百年而一出　　得值甚为难</p>
  <p id="a9E">我今池水小　　浮木孔极大</p>
  <p id="a9F">数数自出头　　不能值木孔</p>
  <p id="a9G">盲龟遇浮木　　相值甚为难</p>
  <p id="a9H">恶道复人身　　难值亦如是</p>
  <p id="a9I">我今值人身　　应当不放逸</p>
  <p id="a9J">恒沙等诸佛　　未曾得值遇</p>
  <p id="a9K">今日得咨受　　十力世尊言</p>
  <p id="a9L">佛所说妙法　　我必当修行</p>
  <p id="a9M">若能善修习　　济拔极为大</p>
  <p id="a9N">非他作己得　　是故自精勤</p>
  <p id="a9O">若堕八难处　　云何可得离</p>
  <p id="a9P">世间业随逐　　堕堕于恶道</p>
  <p id="a9Q">我今当逃避　　得出三有狱</p>
  <p id="a9R">若不出此狱　　云何得解脱</p>
  <p id="a9S">畜生道若干　　历劫极长久</p>
  <p id="a9T">地狱及饿鬼　　黑闇苦恼深</p>
  <p id="a9U">我若不勤修　　云何而得离</p>
  <p id="a9V">崄难诸恶道　　今日得人身</p>
  <p id="a9W">不尽苦边际　　不离三有狱</p>
  <p id="a9X">应当勤方便　　必离三有狱</p>
  <p id="a9Y">我今求出家　　必使得解脱</p>
  <p data-pb></p>
  <h2 id="a9Z">（三九）</h2>
  <p id="a9a">复次财钱难舍。<a id="a-9b"></a>智者若能修于小施莫起轻想。<a id="a-9c"></a>我昔曾闻。<a id="a-9d"></a>须和多国昔日有王名萨多浮。<a id="a-9e"></a>时王游猎偶值一塔。<a id="a-9f"></a>即以五钱布施彼塔。<a id="a-9g"></a>有一旃陀罗遥唱善哉。<a id="a-9h"></a>即遣使捉将至王所。<a id="a-9i"></a>时王语言。<a id="a-9j"></a>汝今见我布施小故讥笑我耶。<a id="a-9k"></a>彼人白王。<a id="a-9l"></a>施我无畏然后当语。<a id="a-9m"></a>我于昔日于崄道中劫掠作贼。<a id="a-9n"></a>捉得一人急拳其手。<a id="a-9o"></a>我即思惟。<a id="a-9p"></a>此人拳手必有金钱。<a id="a-9q"></a>语令开手其人不肯。<a id="a-9r"></a>我捉弓箭用恐彼人。<a id="a-9s"></a>语言放手犹故不肯。<a id="a-9t"></a>我即挽弓向之。<a id="a-9u"></a>以贪宝故即便射杀。<a id="a-9v"></a>杀已即取得一铜钱。<a id="a-9w"></a>宁惜一钱不惜身命。<a id="a-9x"></a>如今大王无逼恼者。<a id="a-9y"></a>能持五钱用施佛塔。<a id="a-9z"></a>是故我今叹言善哉。<a id="a-A0"></a>即说偈言。</p>
  <p id="aA1">挽弓圆如轮　　将欲害彼命</p>
  <p id="aA2">彼宁丧身命　　不肯输一钱</p>
  <p id="aA3">我见如此人　　舍命不舍钱</p>
  <p id="aA4">是故我今者　　见有舍钱者</p>
  <p id="aA5">生于希有想　　叹言难可作</p>
  <p id="aA6">不见有弓刀　　强逼大王者</p>
  <p id="aA7">亦无有畏忌　　开意舍难舍</p>
  <p id="aA8">苦求乃得钱　　是故我今日</p>
  <p id="aA9">见有舍财者　　心生未曾有</p>
  <p id="aAA">我自见其证　　极苦不肯舍</p>
  <p id="aAB">大王今当知　　悭心难可舍</p>
  <p data-pb></p>
  <h2 id="aAC">（四○）</h2>
  <p id="aAD">复次善观察所作当时虽有过后必有大益。<a id="a-AE"></a>我昔曾闻。<a id="a-AF"></a>有一比丘常被盗贼。<a id="a-AG"></a>一日之中坚闭门户。<a id="a-AH"></a>贼复来至扣门而唤。<a id="a-AI"></a>比丘答言。<a id="a-AJ"></a>我见汝时极大惊怖。<a id="a-AK"></a>汝可内手于彼向中。<a id="a-AL"></a>当与汝物。<a id="a-AM"></a>贼即内手置于向中。<a id="a-AN"></a>比丘以绳系之于柱。<a id="a-AO"></a>比丘执杖开门打之。<a id="a-AP"></a>打一下已语言。<a id="a-AQ"></a>归依佛。<a id="a-AR"></a>贼以畏故即便随语归依于佛。<a id="a-AS"></a>复打二下语言归依法。<a id="a-AT"></a>贼畏死故复言归依法。<a id="a-AU"></a>第三打时复语之言。<a id="a-AV"></a>归依僧。<a id="a-AW"></a>贼时畏故言归依僧。<a id="a-AX"></a>即自思惟。<a id="a-AY"></a>今此道人有几归依。<a id="a-AZ"></a>若多有者必更不见此阎浮提。<a id="a-Aa"></a>必当命终。<a id="a-Ab"></a>尔时比丘即放令去。<a id="a-Ac"></a>以被打故身体疼痛久而得起。<a id="a-Ad"></a>即求出家。<a id="a-Ae"></a>有人问言。<a id="a-Af"></a>汝先作贼造诸恶行。<a id="a-Ag"></a>以何事故出家修道。<a id="a-Ah"></a>答彼人言。<a id="a-Ai"></a>我亦观察佛法之利然后出家。<a id="a-Aj"></a>我于今日遇善知识。<a id="a-Ak"></a>以杖打我三下。<a id="a-Al"></a>唯有少许命在不绝。<a id="a-Am"></a>如来世尊实一切智者。<a id="a-An"></a>若教弟子四归依者我命即绝。<a id="a-Ao"></a>佛或远见斯事教出比丘打贼三下。<a id="a-Ap"></a>使我不死。<a id="a-Aq"></a>是故世尊唯说三归不说四归。<a id="a-Ar"></a>佛愍我故说三归依不说四归。<a id="a-As"></a>即说偈言。</p>
  <p id="aAt">决定一切智　　以怜愍我故</p>
  <p id="aAu">是以说三归　　不说有第四</p>
  <p id="aAv">为于三有故　　而说三归依</p>
  <p id="aAw">若当第四者　　我则无归依</p>
  <p id="aAx">我今可怜愍　　身命于彼尽</p>
  <p id="aAy">我见佛世尊　　远睹如斯事</p>
  <p id="aAz">生于未曾有　　是故舍贼心</p>
  <p id="aB0">有因粗事解　　或因细事悟</p>
  <p id="aB1">粗者悟粗事　　细者解细事</p>
  <p id="aB2">由我心粗故　　因粗事解悟</p>
  <p id="aB3">我解斯事故　　是以求出家</p>
 </body>
</html>