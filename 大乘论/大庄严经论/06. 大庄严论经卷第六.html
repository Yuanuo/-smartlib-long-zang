<!DOCTYPE html>
<html>
<head>
  <meta charset="utf-8"/>
  <meta name="author" content="马鸣菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>大庄严论经卷第六</title>
</head>
<body>
  <h1 class="head">大庄严论经卷第六</h1>
  <h2>（三一）</h2>
  <p>复次有实功德堪受供养。无实功德不堪受人信心供养。我昔曾闻。拘沙种中有王名真檀迦腻吒。讨东天竺。既平定已威势赫振福利具足。还向本国。于其中路有平博处。于中止宿。尔时彼王心所爱乐。唯以佛法而为璎珞。即在息处遥见一塔以为佛塔。侍从千人往诣塔所。去塔不远下马步进。著宝天冠严饰其首。既到塔所归命顶礼。说是偈言。</p>
  <p class="l-js-5c">离欲诸结障　　具足一切智</p>
  <p class="l-js-5c">于诸仙圣中　　最上无伦疋</p>
  <p class="l-js-5c">能为诸众生　　作不请亲友</p>
  <p class="l-js-5c">名称世普闻　　三界所尊重</p>
  <p class="l-js-5c">弃舍于三有　　如来所说法</p>
  <p class="l-js-5c">诸论中最上　　摧灭诸邪论</p>
  <p class="l-js-5c">我今归命礼　　真实阿罗汉</p>
  <p>尔时彼王。以念如来功德之故稽首敬礼。当作礼时塔即碎坏。犹如暴风之所吹散。尔时彼王见是事已甚大惊疑。而作是言。今者此塔无触近者。云何卒尔无事散坏。如斯变异必有因缘即说偈言。</p>
  <p class="l-js-5c">帝释长寿天　　如是尊重者</p>
  <p class="l-js-5c">合掌礼佛塔　　都无有异相</p>
  <p class="l-js-5c">十力大威德　　尊重高胜人</p>
  <p class="l-js-5c">大梵来敬礼　　佛亦无异相</p>
  <p class="l-js-5c">我身轻于彼　　不应以我坏</p>
  <p class="l-js-5c">为是咒术力　　厌道之所作</p>
  <p>王说偈已。以塔碎坏心犹惊怖。而作是言。愿此变异莫作灾患。当为吉祥令诸众生皆得安隐。我从昔来五体投地礼百千塔。未曾亏损一尘堕落。今者何故变异如是。如斯之相我未曾见。即说偈言。</p>
  <p class="l-js-5c">为天阿修罗　　而共大战斗</p>
  <p class="l-js-5c">为是国欲坏　　我命将不尽</p>
  <p class="l-js-5c">将非有怨敌　　欲毁于我国</p>
  <p class="l-js-5c">非谷贵刀兵　　不有疾疫耶</p>
  <p class="l-js-5c">非一切世间　　欲有灾患耶</p>
  <p class="l-js-5c">此极是恶相　　将非法欲灭</p>
  <p>尔时近塔村人见王疑怪。即便向王作如是言。大王。当知此非佛塔。即说偈言。</p>
  <p class="l-js-5c">尼揵甚愚痴　　邪见烧其意</p>
  <p class="l-js-5c">斯即是彼塔　　王作佛心礼</p>
  <p class="l-js-5c">此塔德力薄　　又复无舍利</p>
  <p class="l-js-5c">不堪受王敬　　是故今碎坏</p>
  <p>伽腻吒王倍于佛法生信敬心。身毛皆竖悲喜雨泪。而说偈言。</p>
  <p class="l-js-5c">此事实应尔　　我以佛想礼</p>
  <p class="l-js-5c">此塔必散坏　　龙象所载重</p>
  <p class="l-js-5c">非驴之所堪　　佛说三种人</p>
  <p class="l-js-5c">应为起塔庙　　释迦牛王尊</p>
  <p class="l-js-5c">正应为作塔　　尼揵邪道灭</p>
  <p class="l-js-5c">不应受是供　　不净尼揵子</p>
  <p class="l-js-5c">不应受我礼　　此塔崩坏时</p>
  <p class="l-js-5c">出于大音声　　喻如多子塔</p>
  <p class="l-js-5c">佛往迦叶所　　迦叶礼佛足</p>
  <p class="l-js-5c">是我婆伽婆　　是我佛世尊</p>
  <p class="l-js-5c">佛告迦叶曰　　若非阿罗汉</p>
  <p class="l-js-5c">而受汝礼者　　头破作七分</p>
  <p class="l-js-5c">我今因此塔　　验佛语真实</p>
  <p>如此木石无有心识。而为尼揵作明证。验知非一切智。王见是已于大众前欢喜踊跃。倍生信心。容颜怡悦。而作是言。南无婆伽婆。一切所尊解脱之师。释迦牟尼佛师子吼言。此法之外。更无沙门及婆罗门。佛语真实无有错谬。诸有众生一足二足无足多足。有色无色有想无想乃至非想非非想。于此众中唯有如来最为尊胜。举要言之。佛所说者今日皆现。一切外道不如草芥。况复尼揵师富兰那迦叶。即说偈言。</p>
  <p class="l-js-5c">我是人中王　　不堪受我礼</p>
  <p class="l-js-5c">况复转轮王　　阿修罗王等</p>
  <p class="l-js-5c">此塔于今日　　如为大象王</p>
  <p class="l-js-5c">牙足之威力　　摧破令碎坏</p>
  <p class="l-js-5c">身具四种结　　故名尼揵陀</p>
  <p class="l-js-5c">犹如大热时　　能除彼热者</p>
  <p class="l-js-5c">名为尼陀伽　　如来佛世尊</p>
  <p class="l-js-5c">能断一切结　　真是尼陀伽</p>
  <p class="l-js-5c">以是于今者　　尼揵诸弟子</p>
  <p class="l-js-5c">及诸余天人　　皆应供养佛</p>
  <p class="l-js-5c">佛种族智慧　　名称甚广大</p>
  <p class="l-js-5c">如此之塔庙　　天人阿修罗</p>
  <p class="l-js-5c">若其礼敬时　　无有倾动相</p>
  <p class="l-js-5c">犹如蚊子翅　　扇于须弥山</p>
  <p class="l-js-5c">虽尽其势力　　不能令动摇</p>
  <p>是故若人欲得福德。宣应礼拜佛之塔庙。</p>
  <h2>（三二）</h2>
  <p>复次若人学问。虽复毁行。以学问力寻能得道。以是义故应勤学问。我昔曾闻。有一多闻比丘住阿练若处。时有寡妇数数往来此比丘所听其说法。于时学问比丘于此寡妇心生染著。以染著故所有善法渐渐劣弱。为凡夫心结使所使。与此妇女共为言要。妇女言。汝今若能罢道还俗。我当相从。彼时比丘即便罢道。既罢道已不能堪任世间苦恼。身体羸瘦不解生业。未知少作而大得财。即自思惟。我于今者作何方计得生活耶。复作是念。唯客杀羊用功极轻兼得多利。作是念已求觅是处。以凡夫心易朽败故造作斯业。遂与屠儿共为亲友。于卖肉时有一相识乞食道人。于道路上偶值得见。见已便识头发蓬乱。著青色衣身上有血。犹如阎罗罗刹。所执肉称悉为血污。见其称肉欲卖与人。比丘见已即长叹息作是思惟。佛语真实凡夫之心轻躁不停。极易回转。先见此人勤修学问护持禁戒。何意今日忽为斯事。作是念已。即说偈言。</p>
  <p class="l-js-5c">汝若不调马　　放逸造众恶</p>
  <p class="l-js-5c">云何离惭愧　　舍弃调伏法</p>
  <p class="l-js-5c">威仪及进止　　为人所乐见</p>
  <p class="l-js-5c">飞鸟及走兽　　睹之不惊畏</p>
  <p class="l-js-5c">行恐伤蚁子　　慈哀怜众生</p>
  <p class="l-js-5c">如是悲愍心　　今为安所在</p>
  <p>凡夫之人其心不定。正可名为沙门婆罗门数。是故如来不说标相。若得见谛真实。是名为沙门及婆罗门。复说偈言。</p>
  <p class="l-js-5c">勇扞而自称　　谓己真沙门</p>
  <p class="l-js-5c">为此不调心　　忽作斯大恶</p>
  <p>说是偈已。寻即思惟。我于今者作何方便令其开悟。如佛言曰。若教人时先当令其于四不坏生清净信。此四不坏能令众生得见四谛。今当为说作业根本。作是念已而语之言。汝于今者极善称量。时卖肉者作是念言。此比丘既不买肉。何故语我极善称量。作是念已。即说偈言。</p>
  <p class="l-js-5c">此必有悲愍　　而来见济拔</p>
  <p class="l-js-5c">如斯之比丘　　久离市易法</p>
  <p class="l-js-5c">见吾为恶业　　故来欲救度</p>
  <p class="l-js-5c">实是贤圣人　　为我作利益</p>
  <p>说是偈已。寻忆昔者为比丘时造作诸行。念先所诵经名曰。苦聚欲过欲味。思忆此已。即以肉称远投于地。于生死中深生厌患。语彼比丘大德。大德而说偈言。</p>
  <p class="l-js-5c">欲味及欲过　　何者为最多</p>
  <p class="l-js-5c">我以惭愧鞙　　捉持智慧秤</p>
  <p class="l-js-5c">思量如此事　　心已得通达</p>
  <p class="l-js-5c">不见其有利　　纯睹欲衰患</p>
  <p class="l-js-5c">以是故我今　　宜应舍离欲</p>
  <p class="l-js-5c">往诣于僧坊　　复还求出家</p>
  <p class="l-js-5c">我今为欲作　　身苦极下贱</p>
  <p class="l-js-5c">虽是现在身　　即如堕恶道</p>
  <p class="l-js-5c">我昔出家时　　滤水而后饮</p>
  <p class="l-js-5c">悲愍护他命　　无有伤害心</p>
  <p class="l-js-5c">今日如恶鬼　　食人精血者</p>
  <p class="l-js-5c">我今乐杀害　　习而不能舍</p>
  <p class="l-js-5c">善哉佛所说　　亲近于欲者</p>
  <p class="l-js-5c">无恶而不造　　我今为欲使</p>
  <p class="l-js-5c">衰苦乃至此　　一切种智说</p>
  <p class="l-js-5c">四谛我未证　　从今日已去</p>
  <p class="l-js-5c">终不更放逸　　十力尊所说</p>
  <p class="l-js-5c">前为放逸者　　后止更不作</p>
  <p class="l-js-5c">如月离云翳　　明照于世间</p>
  <p class="l-js-5c">是故我今当　　专心持禁戒</p>
  <p class="l-js-5c">设头上火然　　衣服亦焚烧</p>
  <p class="l-js-5c">我当坚精进　　修行调顺法</p>
  <p class="l-js-5c">断难伏结使　　必令得寂灭</p>
  <p class="l-js-5c">假毁绝筋脉　　形体皆枯干</p>
  <p class="l-js-5c">不见四谛者　　我终不休息</p>
  <p class="l-js-5c">先灭结使怨　　得胜报施恩</p>
  <p>尔时比丘知其心念。彼智慧火方始欲然。即说偈言。</p>
  <p class="l-js-5c">汝今若出家　　必应得解脱</p>
  <p class="l-js-5c">迦梨与僧钳　　及以质多罗</p>
  <p class="l-js-5c">如此等比丘　　皆七返罢道</p>
  <p class="l-js-5c">后复还出家　　获得阿罗汉</p>
  <p class="l-js-5c">十力世尊戒　　汝亦不毁犯</p>
  <p class="l-js-5c">汝不起邪见　　汝有多闻智</p>
  <p class="l-js-5c">生于厌离善　　修习寂静乐</p>
  <p class="l-js-5c">汝有多闻灯　　结使风所灭</p>
  <p class="l-js-5c">汝还修多闻　　必至无畏方</p>
  <p class="l-js-5c">为结之所漂　　当依修定力</p>
  <p class="l-js-5c">修定得胜力　　明了见结使</p>
  <p class="l-js-5c">由汝常修集　　故乐出家法</p>
  <p class="l-js-5c">心近善功德　　为结使所坏</p>
  <p class="l-js-5c">修集于正道　　是意捉结使</p>
  <p class="l-js-5c">如象绝羁靽　　自恣随意去</p>
  <p>时罢道比丘即舍恶业。出家精勤得阿罗汉果。</p>
  <h2>（三三）</h2>
  <p>复次若欲庄严无过善业。是故应当勤修诸善。我昔曾闻。有一田夫聪明黠慧。与诸徒伴共来入城。时见一人容貌端正庄严衣服。种种璎珞服乘严丽。多将侍从。悉皆严饰瑰玮可观。彼聪明者语诸行伴。不好不好。同伴语言。如此之人威德端正。深可爱敬有何不好。聪明者言。我自不好亦不以彼用为不好。由我前身不造功德。致使今者受此贱身。无有威势人所不敬。若先修福。岂当不及如此人者。是故我今应勤修善。必使将来有胜于彼。即说偈言。</p>
  <p class="l-js-5c">彼舍于放逸　　修善获福利</p>
  <p class="l-js-5c">我由放逸故　　不修功德业</p>
  <p class="l-js-5c">是以今贫贱　　下劣无威势</p>
  <p class="l-js-5c">我今自愧责　　故自称不好</p>
  <p class="l-js-5c">我今自观察　　穷贱极可愍</p>
  <p class="l-js-5c">结使所欺诳　　放逸之所坏</p>
  <p class="l-js-5c">自从今以后　　勤修施戒定</p>
  <p class="l-js-5c">必使将来生　　种姓好眷属</p>
  <p class="l-js-5c">端正有威德　　财富多侍从</p>
  <p class="l-js-5c">众事不可嫌　　为世所尊敬</p>
  <p class="l-js-5c">莫如今日身　　自悔无所及</p>
  <p class="l-js-5c">恶心为我怨　　欺我致贫贱</p>
  <p class="l-js-5c">心能自悔责　　修善得快乐</p>
  <p class="l-js-5c">设造恶业时　　众善都不生</p>
  <p class="l-js-5c">制心修善者　　荣乐无不具</p>
  <p class="l-js-5c">世间语不虚　　善恶报差别</p>
  <p class="l-js-5c">佛说八正道　　能至于涅槃</p>
  <p class="l-js-5c">若心著财利　　富贵及荣胜</p>
  <p class="l-js-5c">求于后有者　　不免衰老患</p>
  <p class="l-js-5c">我当勤精专　　趣向无畏方</p>
  <p class="l-js-5c">譬如醉画师　　画作诸形像</p>
  <p class="l-js-5c">醒已觉其恶　　除灭作胜者</p>
  <p class="l-js-5c">先世愚痴故　　造作今恶身</p>
  <p class="l-js-5c">今当灭恶业　　将来求胜报</p>
  <p class="l-js-5c">见恶果报已　　智者深自责</p>
  <h2>（三四）</h2>
  <p>复次若闻善说应当思惟必得义利。是故智者常应听受善妙之法。我昔曾闻。舍卫国中佛与阿难旷野中行。于一田畔见有伏藏。佛告阿难。是大毒蛇。阿难白佛。是恶毒蛇。尔时田中有一耕人。闻佛阿难说有毒蛇。作是念言。我当视之。沙门以何为恶毒蛇。即往其所见真金聚。而作是言。沙门所言是毒蛇者。乃是好金。即取此金。还置家中。其人先贫衣食不供。以得金故转得富饶。衣食自恣。王家策伺怪其卒富。而纠举之系在狱中。先所得金既已用尽。犹不得免。将加刑戮。其人唱言。毒蛇阿难。恶毒蛇世尊。傍人闻之。以状白王。王唤彼人而问之曰。何故唱言。毒蛇阿难。恶毒蛇世尊。其人白王。我于往日在田耕种。闻佛阿难说言毒蛇。是恶毒蛇。我于今者。方乃悟解实是毒蛇。即说偈言。</p>
  <p class="l-js-5c">诸佛语无二　　说为大毒蛇</p>
  <p class="l-js-5c">阿难白世尊　　实是恶毒蛇</p>
  <p class="l-js-5c">恶毒蛇势力　　我今始证知</p>
  <p class="l-js-5c">于佛世尊所　　倍增信敬心</p>
  <p class="l-js-5c">我今临危难　　是故称佛语</p>
  <p class="l-js-5c">毒蛇之所螫　　正及于一身</p>
  <p class="l-js-5c">亲戚及妻子　　奴婢僮仆等</p>
  <p class="l-js-5c">一切悉无有　　而受苦恼者</p>
  <p class="l-js-5c">财宝毒蛇螫　　尽及家眷属</p>
  <p class="l-js-5c">我今于财宝　　及与亲戚等</p>
  <p class="l-js-5c">视如恶毒蛇　　嗔恚发作时</p>
  <p class="l-js-5c">智者宜速离　　如舍恶毒蛇</p>
  <p class="l-js-5c">应速求出家　　行诣于山林</p>
  <p class="l-js-5c">谁有智慧者　　见闻如此事</p>
  <p class="l-js-5c">而当著财宝　　封惑迷其心</p>
  <p class="l-js-5c">我谓得大利　　而反获衰恼</p>
  <p>王闻偈已深知是人于佛语中生信解心。即说偈言。</p>
  <p class="l-js-5c">汝今能信敬　　悲愍之大仙</p>
  <p class="l-js-5c">所说语真实　　未曾有二言</p>
  <p class="l-js-5c">先所伏藏财　　尽以用还汝</p>
  <p class="l-js-5c">更复以财宝　　而以供养汝</p>
  <p class="l-js-5c">能敬信调御　　善逝实语故</p>
  <p class="l-js-5c">大梵之所信　　拔梨阿修罗</p>
  <p class="l-js-5c">天王及帝释　　我等与诸王</p>
  <p class="l-js-5c">城中诸豪族　　婆罗门刹利</p>
  <p class="l-js-5c">尊胜智见人　　无不信敬者</p>
  <p class="l-js-5c">能同我信故　　现得于花报</p>
  <p class="l-js-5c">今信最信处　　应获第一果</p>
  <h2>（三五）</h2>
  <p>复次诸欲求利者。或得或不得。有真善心者不求自得利实。无真善心者为得贪利故。应作真善心。我昔曾闻。有一国王。时辅相子其父早丧。其子幼稚未任绍继。钱财已尽。无人通致可得见王。穷苦自活。遂渐长大有辅相才。理民断事一切善知。年向成立盛壮之时。形体姝大勇猛大力才艺备具。作是思惟。我今贫穷当何所作。又复不能作诸贱业。今我无福。所有才艺不得施行。复不生于下贱之家。又闻他说是偈言。</p>
  <p class="l-js-5c">业来变化我　　穷困乃如是</p>
  <p class="l-js-5c">父母之家业　　今无施用处</p>
  <p class="l-js-5c">下贱所作业　　非我所宜作</p>
  <p class="l-js-5c">若我无福业　　应生下贱家</p>
  <p class="l-js-5c">生处虽复贵　　困苦乃如是</p>
  <p class="l-js-5c">贱业极易知　　然我所不能</p>
  <p class="l-js-5c">当作私窃业　　使人都不知</p>
  <p class="l-js-5c">正有作贼业　　覆隐人不觉</p>
  <p class="l-js-5c">腰系二箭筒　　并持钢利剑</p>
  <p>缚[跳-兆+专]手秉弓　　种种自庄严</p>
  <p class="l-js-5c">喻如师子儿　　都无有所畏</p>
  <p>说是偈已作是思惟。设劫余处或令他贫。我当劫王。作是念已。至王宫中诣王卧处。王觉有贼怖不敢语。持王衣服并诸璎珞取安一处。时王头边有一器。水边复有灰。饥渴所逼。谓灰是麨和水而饮。饮已饱满。乃知是灰。即自思惟。灰犹可食况其余物。我宁食草何用作贼。先父以来不为此业。即弃诸物还来归家。王见空出。叹言善哉。即唤其人而语之言。汝今何故既取此物。还置于地。而便空去。白言。大王。听我所说。即说偈言。</p>
  <p class="l-js-5c">何故作非理　　以为饥渴故</p>
  <p class="l-js-5c">灰水止饥渴　　是故息贼心</p>
  <p class="l-js-5c">今知是饥渴　　易可得止息</p>
  <p class="l-js-5c">我饮灰水已　　掷器著地中</p>
  <p class="l-js-5c">惭愧生悔恨　　不复更造恶</p>
  <p class="l-js-5c">大王应当知　　我非凡庶人</p>
  <p class="l-js-5c">乃是辅相子　　由家穷困故</p>
  <p class="l-js-5c">故来至王宫　　造作非法事</p>
  <p class="l-js-5c">从今日已去　　常欲饮灰水</p>
  <p class="l-js-5c">食草而自活　　不为偷盗业</p>
  <p class="l-js-5c">我家昔先人　　自有家礼教</p>
  <p class="l-js-5c">宁当自灭身　　不毁旧法训</p>
  <p>王见此事叹未曾有。称种姓子真实不虚。虽有[亿-音+(夫*夫)]过寻能改悔。即说偈言。</p>
  <p class="l-js-5c">贫穷坏志耐　　并弃于惭愧</p>
  <p class="l-js-5c">凡下鄙恶人　　速疾造恶业</p>
  <p class="l-js-5c">以己家法钩　　能制非法象</p>
  <p class="l-js-5c">汝能自抑心　　不违家教法</p>
  <p class="l-js-5c">能有是贤行　　还袭汝父处</p>
  <p class="l-js-5c">汝今除痴心　　能作难有事</p>
  <p class="l-js-5c">我今极欢喜　　用汝为辅相</p>
  <p class="l-js-5c">不须覆观察　　我已见汝行</p>
  <p class="l-js-5c">心坚志勇健　　兼复有智能</p>
  <p class="l-js-5c">我今自见知　　斯事实难有</p>
  <p class="l-js-5c">才业倍胜父　　以心真善故</p>
  <p>是故智者。当作真实不应虚伪。</p>
  <h2>（三六）</h2>
  <p>复次现在结使虽复不起。若未断结结使之得犹故成就。如以冷水投热汤中。我昔曾闻。有一师共一弟子。于其冬日在暖室中见有火聚无有烟焰。师语弟子。汝见是火无烟焰不。弟子言见。师语弟子。汝著干薪烟即时起。复言。口吹火焰乃出。师为弟子。而说偈言。</p>
  <p class="l-js-5c">先火无烟焰　　慈心不净观</p>
  <p class="l-js-5c">现在结不生　　如火无烟焰</p>
  <p class="l-js-5c">如火得干薪　　烟焰俱时起</p>
  <p class="l-js-5c">心火遇因缘　　值恶知识时</p>
  <p class="l-js-5c">嗔恚烟便起　　若睹好色时</p>
  <p class="l-js-5c">贪欲火炽然　　是故应断得</p>
  <p class="l-js-5c">成就具三明　　为断贪嗔痴</p>
  <p class="l-js-5c">应勤修精进　　明行足断心</p>
  <p class="l-js-5c">结使草不生　　喻如常行道</p>
  <p class="l-js-5c">众卉皆不出　　贪欲及嗔恚</p>
  <p class="l-js-5c">未遇缘不起　　根本未断故</p>
  <p class="l-js-5c">遇缘还复发　　喻如得疟病</p>
  <p class="l-js-5c">四日定发现　　于三二日时</p>
  <p class="l-js-5c">遇缘还复发　　又似世俗定</p>
  <p class="l-js-5c">掩按结不起　　都无有患相</p>
  <p class="l-js-5c">欲如毒树根　　不拔芽还生</p>
  <p class="l-js-5c">如人耻白发　　并剃其黑者</p>
  <p class="l-js-5c">剃之未久间　　白发寻还生</p>
  <p class="l-js-5c">不永断结使　　其事亦如是</p>
  <p class="l-js-5c">欲结及嗔恚　　逼戒行机关</p>
  <p class="l-js-5c">对治隐不起　　不造身口业</p>
  <p class="l-js-5c">便生难有想　　结使后还起</p>
  <p class="l-js-5c">毁犯于戒行　　贪嗜著五欲</p>
  <p class="l-js-5c">如蛇隐入穴　　还出则螫人</p>
  <h2>（三七）</h2>
  <p>复次施为解脱不为财物。若为财物不名为施。若为解脱则得无生及涅槃乐。是故智者应为解脱而行布施。我昔曾闻。有一檀越诣僧房设会。檀越知识道人语上座言。今日檀越饮食精细。好为檀越耐心说法。是时上座已得三明六通具八解脱。善知他心深观察之。为何事故而设此会。乃知此会为财利故。尔时上座为此檀越说三恶道苦。而作是言。善哉善哉。檀越汝今所设供养。极是时施。色香美味皆悉具足。极为清净。三恶道中无所乏少。时知识道人语上座言。何以为他咒愿。三恶道中都无所乏。时僧上座语彼道人子。我虽年老倒错说法。然此檀越不习于戒结使所使。我观彼心故作是说。此檀越为五欲乐及财宝畜生。即说偈言。</p>
  <p class="l-js-5c">施者所生处　　财宝极广大</p>
  <p class="l-js-5c">以恃财宝故　　能令起憍慢</p>
  <p class="l-js-5c">憍慢越法度　　盲冥愚凡失</p>
  <p class="l-js-5c">以越法度故　　则堕三恶趣</p>
  <p class="l-js-5c">处于三恶道　　犹如己舍宅</p>
  <p class="l-js-5c">若生人天中　　如似暂寄客</p>
  <p class="l-js-5c">是故戒施伴　　俱受于涅槃</p>
  <p class="l-js-5c">戒能得生天　　施能备众具</p>
  <p class="l-js-5c">所作为解脱　　必尽于苦际</p>
  <p class="l-js-5c">譬如种藕根　　花叶悉具得</p>
  <p class="l-js-5c">其根亦可食　　修行于施戒</p>
  <p class="l-js-5c">亲近解脱林　　快乐喻花叶</p>
  <p class="l-js-5c">根喻于解脱　　是故修戒施</p>
  <p class="l-js-5c">必当为解脱　　不应为世利</p>
  <h2>（三八）</h2>
  <p>复次离诸难亦难。得于人身难。既得离诸难。应当常精勤。我昔曾闻。有一小儿闻经中说。盲龟值浮木孔其事甚难。时此小儿故穿一板作孔受头掷著池中。自入池中低头举头欲望入孔。水漂板故不可得值。即自思惟。极生厌恶。人身难得佛以大海为喻。浮木孔小盲龟无眼。百年一出实难可值。我今池小其板孔大。复有两眼日百出头。犹不能值。况彼盲龟而当得值。即说偈言。</p>
  <p class="l-js-5c">巨海极广大　　浮木孔复小</p>
  <p class="l-js-5c">百年而一出　　得值甚为难</p>
  <p class="l-js-5c">我今池水小　　浮木孔极大</p>
  <p class="l-js-5c">数数自出头　　不能值木孔</p>
  <p class="l-js-5c">盲龟遇浮木　　相值甚为难</p>
  <p class="l-js-5c">恶道复人身　　难值亦如是</p>
  <p class="l-js-5c">我今值人身　　应当不放逸</p>
  <p class="l-js-5c">恒沙等诸佛　　未曾得值遇</p>
  <p class="l-js-5c">今日得咨受　　十力世尊言</p>
  <p class="l-js-5c">佛所说妙法　　我必当修行</p>
  <p class="l-js-5c">若能善修习　　济拔极为大</p>
  <p class="l-js-5c">非他作己得　　是故自精勤</p>
  <p class="l-js-5c">若堕八难处　　云何可得离</p>
  <p class="l-js-5c">世间业随逐　　堕堕于恶道</p>
  <p class="l-js-5c">我今当逃避　　得出三有狱</p>
  <p class="l-js-5c">若不出此狱　　云何得解脱</p>
  <p class="l-js-5c">畜生道若干　　历劫极长久</p>
  <p class="l-js-5c">地狱及饿鬼　　黑闇苦恼深</p>
  <p class="l-js-5c">我若不勤修　　云何而得离</p>
  <p class="l-js-5c">崄难诸恶道　　今日得人身</p>
  <p class="l-js-5c">不尽苦边际　　不离三有狱</p>
  <p class="l-js-5c">应当勤方便　　必离三有狱</p>
  <p class="l-js-5c">我今求出家　　必使得解脱</p>
  <h2>（三九）</h2>
  <p>复次财钱难舍。智者若能修于小施莫起轻想。我昔曾闻。须和多国昔日有王名萨多浮。时王游猎偶值一塔。即以五钱布施彼塔。有一旃陀罗遥唱善哉。即遣使捉将至王所。时王语言。汝今见我布施小故讥笑我耶。彼人白王。施我无畏然后当语。我于昔日于崄道中劫掠作贼。捉得一人急拳其手。我即思惟。此人拳手必有金钱。语令开手其人不肯。我捉弓箭用恐彼人。语言放手犹故不肯。我即挽弓向之。以贪宝故即便射杀。杀已即取得一铜钱。宁惜一钱不惜身命。如今大王无逼恼者。能持五钱用施佛塔。是故我今叹言善哉。即说偈言。</p>
  <p class="l-js-5c">挽弓圆如轮　　将欲害彼命</p>
  <p class="l-js-5c">彼宁丧身命　　不肯输一钱</p>
  <p class="l-js-5c">我见如此人　　舍命不舍钱</p>
  <p class="l-js-5c">是故我今者　　见有舍钱者</p>
  <p class="l-js-5c">生于希有想　　叹言难可作</p>
  <p class="l-js-5c">不见有弓刀　　强逼大王者</p>
  <p class="l-js-5c">亦无有畏忌　　开意舍难舍</p>
  <p class="l-js-5c">苦求乃得钱　　是故我今日</p>
  <p class="l-js-5c">见有舍财者　　心生未曾有</p>
  <p class="l-js-5c">我自见其证　　极苦不肯舍</p>
  <p class="l-js-5c">大王今当知　　悭心难可舍</p>
  <h2>（四○）</h2>
  <p>复次善观察所作当时虽有过后必有大益。我昔曾闻。有一比丘常被盗贼。一日之中坚闭门户。贼复来至扣门而唤。比丘答言。我见汝时极大惊怖。汝可内手于彼向中。当与汝物。贼即内手置于向中。比丘以绳系之于柱。比丘执杖开门打之。打一下已语言。归依佛。贼以畏故即便随语归依于佛。复打二下语言归依法。贼畏死故复言归依法。第三打时复语之言。归依僧。贼时畏故言归依僧。即自思惟。今此道人有几归依。若多有者必更不见此阎浮提。必当命终。尔时比丘即放令去。以被打故身体疼痛久而得起。即求出家。有人问言。汝先作贼造诸恶行。以何事故出家修道。答彼人言。我亦观察佛法之利然后出家。我于今日遇善知识。以杖打我三下。唯有少许命在不绝。如来世尊实一切智者。若教弟子四归依者我命即绝。佛或远见斯事教出比丘打贼三下。使我不死。是故世尊唯说三归不说四归。佛愍我故说三归依不说四归。即说偈言。</p>
  <p class="l-js-5c">决定一切智　　以怜愍我故</p>
  <p class="l-js-5c">是以说三归　　不说有第四</p>
  <p class="l-js-5c">为于三有故　　而说三归依</p>
  <p class="l-js-5c">若当第四者　　我则无归依</p>
  <p class="l-js-5c">我今可怜愍　　身命于彼尽</p>
  <p class="l-js-5c">我见佛世尊　　远睹如斯事</p>
  <p class="l-js-5c">生于未曾有　　是故舍贼心</p>
  <p class="l-js-5c">有因粗事解　　或因细事悟</p>
  <p class="l-js-5c">粗者悟粗事　　细者解细事</p>
  <p class="l-js-5c">由我心粗故　　因粗事解悟</p>
  <p class="l-js-5c">我解斯事故　　是以求出家</p>
</body></html>