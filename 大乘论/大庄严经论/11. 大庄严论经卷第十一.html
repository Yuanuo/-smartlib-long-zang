<!DOCTYPE html>
<html>
<head>
  <meta charset="utf-8"/>
  <meta name="author" content="马鸣菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>大庄严论经卷第十一</title>
</head>
<body>
  <h1 class="head">大庄严论经卷第十一</h1>
  <h2>（六一）</h2>
  <p>复次少智之人见佛相好犹发善心。况复智慧大德之人。而当不发于善心耶。我昔曾闻。佛在舍卫国。时波斯匿王请佛及僧。于九十日夏坐安居。集诸牛群近佛精舍[(壳-一)/牛]乳供佛。时有千婆罗门贪牛乳故。共牧牛人行止相随。时牧牛人闻婆罗门诵韦陀上典悉皆通利善了分别。或有婆罗门但有空名实无知晓。又有明知咒术不解韦陀。有明韦陀不知咒术。尔时世尊于夏四月安居已讫。于自恣时王敕牧人。今不须乳。随逐水草放汝诸牛。又敕之言。汝若去时必往辞佛。佛若说法汝好谛听。时彼牧人作如是念。佛世尊者是一切智为非是乎。作是念已向只陀林诣世尊所。</p>
  <p>尔时世尊大众围绕坐于树下。知牧牛人来至林中。即为牧牛人于身毛孔出诸光明。其光照曜映蔽林野。如融金聚。又如雨酥降注火中。牧人视之无厌。即生希有难见之想。各相谓言。此光明者如瞻卜花遍满林中。为是何光。即说偈言。</p>
  <p class="l-js-5c">斯林甚严丽　　光色忽改常</p>
  <p class="l-js-5c">将非天宝林　　移殖此园耶</p>
  <p class="l-js-5c">晖赫如金楼　　亦如天帝幢</p>
  <p class="l-js-5c">其明过电光　　炽炎踰酥火</p>
  <p class="l-js-5c">或日月天子　　降游此林间</p>
  <p>时牧牛者说此偈已。向只陀林至世尊所。睹佛圆光如百千日。三十二种大人之相炳著明了。各皆欢喜生希有想。各各赞叹。即说偈言。</p>
  <p class="l-js-5c">释种王子身　　端严甚辉妙</p>
  <p class="l-js-5c">威光极盛炽　　睹之生欢悦</p>
  <p class="l-js-5c">身心皆快乐　　善哉寂淡泊</p>
  <p class="l-js-5c">湛然无畏惧　　略说其色相</p>
  <p class="l-js-5c">善称于种智　　世间皆传说</p>
  <p class="l-js-5c">真实不虚妄　　咸言是佛陀</p>
  <p class="l-js-5c">无不称佛者　　忆持著于心</p>
  <p class="l-js-5c">口亦如是说　　粗略其旨要</p>
  <p class="l-js-5c">不可具广说　　总说其要言</p>
  <p class="l-js-5c">是释种中日　　名实称色像</p>
  <p class="l-js-5c">色像亦称名　　相好及福利</p>
  <p class="l-js-5c">炳然而显现　　犹如于众宝</p>
  <p class="l-js-5c">罗列自严饰　　威德甚赫奕</p>
  <p class="l-js-5c">圆光满一寻　　犹如真金山</p>
  <p class="l-js-5c">能夺众人目　　乐观不舍离</p>
  <p class="l-js-5c">众人之所爱　　体是一切智</p>
  <p class="l-js-5c">如人大叫唤　　口唱如是言</p>
  <p class="l-js-5c">一切种智者　　今在此身中</p>
  <p class="l-js-5c">世间出种智　　必在于此中</p>
  <p class="l-js-5c">何有功德智　　不视如此智</p>
  <p class="l-js-5c">如此妙身器　　真实能堪受</p>
  <p class="l-js-5c">功巧及画素　　未曾见是像</p>
  <p class="l-js-5c">终更不生疑　　言非一切智</p>
  <p class="l-js-5c">如此妙形容　　功德必满足</p>
  <p class="l-js-5c">极有此妙形　　终不空无德</p>
  <p class="l-js-5c">应须决定解　　不应逐音声</p>
  <p>尔时牧人作如是言。我等应当用决定解。复作是念。今我牧牛有何智力而用决了。我等亦可决定解知。云何可知。又言。我等虽复牧牛可分别知。彼生王宫智能技术一切皆学。不应知彼牧牛之法。我今当问牧牛之事。其必不知。即说偈言。</p>
  <p class="l-js-5c">韦陀与射术　　医方及祠祀</p>
  <p class="l-js-5c">天文并声论　　文笔根本论</p>
  <p class="l-js-5c">立天祀之论　　诸论之因本</p>
  <p class="l-js-5c">辞辩巧言论　　善学淫泆论</p>
  <p class="l-js-5c">求觅财利论　　清净种姓论</p>
  <p class="l-js-5c">一切万物论　　十种名字论</p>
  <p class="l-js-5c">算数计校论　　围棋博奕论</p>
  <p class="l-js-5c">原本书学论　　音乐倡伎论</p>
  <p class="l-js-5c">吹贝歌法论　　舞法笑法论</p>
  <p class="l-js-5c">欺弄及庠序　　举动花鬘论</p>
  <p class="l-js-5c">如是等诸论　　悉皆善通达</p>
  <p class="l-js-5c">按摩除疲劳　　善别摩尼价</p>
  <p class="l-js-5c">善别衣帛法　　彩色及腊印</p>
  <p class="l-js-5c">机关与胡胶　　射术计合离</p>
  <p class="l-js-5c">又善知裁割　　刻雕成众像</p>
  <p class="l-js-5c">文章与书画　　无不悉通达</p>
  <p class="l-js-5c">又复善能知　　和香作华鬘</p>
  <p class="l-js-5c">善知占梦法　　善知飞鸟音</p>
  <p class="l-js-5c">善知相男女　　善知象马法</p>
  <p class="l-js-5c">又善知鼓音　　及以击鼓法</p>
  <p class="l-js-5c">善知斗战法　　善知不斗战</p>
  <p class="l-js-5c">调马弄槊法　　善知跳踯法</p>
  <p class="l-js-5c">善知奔走法　　善知济度法</p>
  <p class="l-js-5c">如是等诸法　　无事不明练</p>
  <p>如是诸胜众智技能。尽是王子之所通利。若知此事是其所学。是不为奇。若知浅近凡庶所学牧牛之法。当知真是一切智人。于是牧人即问佛言。几法成就于牧牛法令牛增长。佛告之曰。成就十一法。牛群增长得不损减。若不知色。又不知相。不知早起及以拂拭。不知覆疮。不知作烟。不知大道法。不知牛善行来欢喜法。不知济度处。不知好放牧处。不善知[(壳-一)/牛]乳留遗余法。不善料理牛主盗法。若不善知如是法者。不名为解牧牛之法。若知此法名为善解。时诸牧人闻斯语已皆生欢喜。而作是言。我等宿老放牛之人。尚所不知。况我等辈而能得知此十一法。是故当知。如来世尊具一切智。诸牧牛人心生信解求佛出家。佛即为说。有十一法比丘应学。如修多罗中广说。</p>
  <h2>（六二）</h2>
  <p>复次不求供养及与恭敬。如是大人唯求持行。我昔曾闻。如来在舍卫国祇树给孤独园。九十日中夏安居讫。世尊欲去。须达多即请世尊在此而住。尔时如来不受其请。毗舍佉鹿子母诸优婆夷等亦求请佛。如来不许。舍卫国中优婆塞等并诸宿旧大臣辅相亦求请佛。迦毗梨王诸兄弟等并只陀诸王子波斯匿王等亦求请佛。尔时世尊各皆不许。尔时须达多以佛不许不果所愿。还诣家中忧恼涕泣。如来往昔为菩萨时。诣迦兰郁头蓝弗所。彼诸徒众与佛别时生大苦恼。况须达多见于真谛。是佛优婆塞奉事已久。与世尊别而当不悲恼耶。如本行中广说。</p>
  <p>时须达多婢字福梨伽。从外持水来入至须达所。以已持水置大器中。倒水未讫。见长者悲涕。以瓶置地。白长者言。以何因缘而悲涕耶。时长者须达多答婢言。世尊欲诣余方。诸大长者国王大臣各各求请。皆不欲住故我悲涕。婢白长者言。不能请佛住于国耶。长者语言。我等尽力劝请及城中诸人诸胜婆罗门等咸皆劝请。悉亦不受。诸王大臣劝请如来。皆悉疲极不能使住。世间真济今必欲去。以恋慕故忧惨不乐。长者语福梨伽言。非独于我生于忧苦。舍卫国人悉亦不乐。即说偈言。</p>
  <p class="l-js-5c">舍卫国内人　　老少及男女</p>
  <p class="l-js-5c">皆悉生忧恼　　喻如月蚀时</p>
  <p class="l-js-5c">人人皆忧惧　　咸应共求请</p>
  <p>尔时福梨伽闻斯偈已。颜色怡悦心怀欢喜。白长者言。应作欢悦莫生忧恼。我能请佛使住于国。时须达多即语婢言。此国王等及与诸人劝请如来不能使住。汝今自言。我能请佛使住国者。不信汝语。时福梨伽答言。我今必能。尔时须达闻福梨伽所说心生喜踊。即问婢言。汝有何力。福梨伽言。我无余力。世尊自有大悲之心。即说偈言。</p>
  <p class="l-js-5c">依止种智住　　悲如母念犊</p>
  <p class="l-js-5c">求觅受化子　　心无有疲厌</p>
  <p class="l-js-5c">众生处深有　　如来常欲拔</p>
  <p class="l-js-5c">喻如母失犊　　求觅得乃住</p>
  <p class="l-js-5c">我捉大悲衣　　其必能使还</p>
  <p class="l-js-5c">佛不取种族　　富贵及端正</p>
  <p class="l-js-5c">财色与好恶　　唯观增上信</p>
  <p class="l-js-5c">善根成熟者　　若见此众生</p>
  <p class="l-js-5c">悲愍而济拔　　我今若留佛</p>
  <p class="l-js-5c">国内诸人民　　咸皆生欢喜</p>
  <p>尔时福梨伽负水。衣湿犹未得干。即与徒伴往诣只洹。时彼国王及大众等悉在只洹。是时大众开避道路。使福梨伽得至佛所。本种善根皆悉开敷。高声请佛。而说偈言。</p>
  <p class="l-js-5c">国王及大臣　　刹利婆罗门</p>
  <p class="l-js-5c">一切诸胜人　　无不供养佛</p>
  <p class="l-js-5c">我今心愿乐　　亦复欲供养</p>
  <p class="l-js-5c">今欲求请佛　　世尊愿垂听</p>
  <p class="l-js-5c">虽知诸胜人　　劝请于世尊</p>
  <p class="l-js-5c">如来大慈悲　　应当受我请</p>
  <p class="l-js-5c">世尊心平等　　悉无有高下</p>
  <p class="l-js-5c">极贱卑下人　　及高胜帝释</p>
  <p class="l-js-5c">我堕贫穷海　　波浪诸苦中</p>
  <p class="l-js-5c">沉溺无穷已　　常闻苦恼声</p>
  <p class="l-js-5c">世尊应愍伤　　拯拔贫恶燋</p>
  <p class="l-js-5c">我今深敬信　　众中坚胜者</p>
  <p class="l-js-5c">大悲应证知　　大地及虚空</p>
  <p class="l-js-5c">一切世界中　　皆悉而知见</p>
  <p class="l-js-5c">无有不了者　　唯佛具足眼</p>
  <p class="l-js-5c">一切无不知　　今我无供养</p>
  <p class="l-js-5c">请佛及众僧　　唯有信受解</p>
  <p class="l-js-5c">此身非己有　　属他不自由</p>
  <p class="l-js-5c">不得随从佛　　唯愿受我请</p>
  <p class="l-js-5c">佛若远去者　　我心如狂醉</p>
  <p class="l-js-5c">色身已供养　　佛若住此者</p>
  <p class="l-js-5c">我得敬法身　　佛所说法者</p>
  <p class="l-js-5c">我悉能受行　　善哉唯愿住</p>
  <p class="l-js-5c">速与我言教　　贵贱等无异</p>
  <p class="l-js-5c">众生中坚实　　一切世间共</p>
  <p class="l-js-5c">不请之亲友　　网缦皆覆指</p>
  <p class="l-js-5c">相轮庄严手　　一切皆恐怖</p>
  <p class="l-js-5c">佛以手安慰　　谁有上大悲</p>
  <p class="l-js-5c">慈称满世间　　皆是真济声</p>
  <p class="l-js-5c">六师称种智　　先已调伏之</p>
  <p class="l-js-5c">谁能大众前　　无畏师子吼</p>
  <p class="l-js-5c">名闻遍三界　　动摇行住者</p>
  <p class="l-js-5c">世界尽闻知　　谁有无缺失</p>
  <p class="l-js-5c">唯佛世尊能　　善哉愿和悦</p>
  <p class="l-js-5c">归依三宝心　　犹如犊念母</p>
  <p class="l-js-5c">为诸众生故　　极作难苦行</p>
  <p class="l-js-5c">疲劳来至此　　说于八正路</p>
  <p class="l-js-5c">开示甘露道　　人雄堪作器</p>
  <p>尔时福梨伽善根已熟。佛婆伽婆出梵音声。以偈告福梨伽曰。</p>
  <p class="l-js-5c">汝既善方便　　能令我还住</p>
  <p class="l-js-5c">汝以言辞钩　　能制诸龙象</p>
  <p class="l-js-5c">汝有坚固志　　度量极宽广</p>
  <p class="l-js-5c">能以精勤心　　求请使我住</p>
  <p class="l-js-5c">我今当云何　　不受于汝请</p>
  <p class="l-js-5c">若遥观汝心　　犹应当来赴</p>
  <p class="l-js-5c">况今见汝身　　而当舍弃去</p>
  <p class="l-js-5c">我不为财利　　富贵及名称</p>
  <p class="l-js-5c">以汝坚实心　　我当久住此</p>
  <p class="l-js-5c">观汝清净心　　犹如贤胜马</p>
  <p class="l-js-5c">庄严具鞍鞯　　谁不乘游巡</p>
  <p class="l-js-5c">我为众多人　　为作解脱因</p>
  <p class="l-js-5c">是故舍离家　　不为利养系</p>
  <p class="l-js-5c">犹如大龙象　　以系用系之</p>
  <p class="l-js-5c">利养亦如是　　不能禁制我</p>
  <p class="l-js-5c">我本处胎时　　在彼暗冥中</p>
  <p class="l-js-5c">犹思益众生　　况今成正觉</p>
  <p class="l-js-5c">苦行积无量　　犹恒自干燋</p>
  <p class="l-js-5c">不为诸众生　　我应入涅槃</p>
  <p class="l-js-5c">为欲度众生　　是以住于世</p>
  <p class="l-js-5c">我为诸众生　　投岩及赴火</p>
  <p class="l-js-5c">我为化彼故　　不避诸苦恼</p>
  <p class="l-js-5c">亦不辞疲倦　　为满福梨伽</p>
  <p class="l-js-5c">故复还止住　　福梨伽应知</p>
  <p class="l-js-5c">我今满汝愿　　我为化众生</p>
  <p class="l-js-5c">担是毒蛇聚　　我为福伽住</p>
  <p class="l-js-5c">舍卫城众生　　皆生希有想</p>
  <p class="l-js-5c">各唱如是言　　呜呼佛希有</p>
  <p class="l-js-5c">不受国王语　　亦不为大臣</p>
  <p class="l-js-5c">不为国城人　　亦不为女人</p>
  <p class="l-js-5c">柔软微妙语　　佛为教化者</p>
  <p class="l-js-5c">见此善心故　　即便为止住</p>
  <p class="l-js-5c">一切行住者　　知佛为福伽</p>
  <p class="l-js-5c">是故为止住　　不为诸利养</p>
  <p class="l-js-5c">名利及财贿　　佛无诸结使</p>
  <p class="l-js-5c">为于受化者　　行止及坐卧</p>
  <p class="l-js-5c">常观诸众生　　为于众生故</p>
  <p class="l-js-5c">应行即便行　　应住寻止住</p>
  <h2>（六三）</h2>
  <p>复次护持禁戒宁舍身命终不毁犯。我昔曾闻。有一比丘次第乞食。至穿珠家立于门外。时彼珠师为于国王穿摩尼珠。比丘衣色往映彼珠其色红赤。彼穿珠师即入其舍为比丘取食。时有一鹅见珠赤色其状似肉。即便吞之。珠师持食以施比丘。寻即觅珠不知所在。此珠价贵王之所有。时彼珠师家既贫穷失王贵珠。以心急故。语比丘言。归我珠来。尔时比丘作是思惟。今此珠者鹅所吞食。若语彼人将必杀鹅以取其珠。如我今者苦恼时至。当设何计得免斯患。即说偈言。</p>
  <p class="l-js-5c">我今护他命　　身分受苦恼</p>
  <p class="l-js-5c">更无余方便　　唯我命代彼</p>
  <p class="l-js-5c">我若语彼人　　云是鹅所吞</p>
  <p class="l-js-5c">彼人未必信　　复当伤彼命</p>
  <p class="l-js-5c">云何作方便　　己身得全济</p>
  <p class="l-js-5c">又不害彼鹅　　若言他持去</p>
  <p class="l-js-5c">此言复不可　　设身得无过</p>
  <p class="l-js-5c">不应作妄语　　我闻婆罗门</p>
  <p class="l-js-5c">为命得妄语　　我闻先圣说</p>
  <p class="l-js-5c">宁舍于身命　　终不作虚诳</p>
  <p class="l-js-5c">佛说贼恶人　　以锯割截身</p>
  <p class="l-js-5c">虽受此苦痛　　终不毁坏法</p>
  <p class="l-js-5c">妄语得全活　　犹尚不应作</p>
  <p class="l-js-5c">宁以护戒心　　而舍于身命</p>
  <p class="l-js-5c">我若作妄语　　诸同梵行人</p>
  <p class="l-js-5c">称讥我破戒　　如是称讥轻</p>
  <p class="l-js-5c">犹能燋我心　　以是因缘故</p>
  <p class="l-js-5c">不应毁禁戒　　今入大苦中</p>
  <p class="l-js-5c">我今应当学　　如鹅饮水乳</p>
  <p class="l-js-5c">能使其乳尽　　唯独留其水</p>
  <p class="l-js-5c">我今亦当尔　　去恶而取善</p>
  <p class="l-js-5c">经作如是说　　智者共婴愚</p>
  <p class="l-js-5c">虽复同其事　　终不从彼恶</p>
  <p class="l-js-5c">善人能弃恶　　如鹅饮水乳</p>
  <p class="l-js-5c">我今舍身命　　为此鹅命故</p>
  <p class="l-js-5c">缘我护戒因　　用成解脱道</p>
  <p>尔时穿珠师闻斯偈故。语比丘言。还我珠来。若不见还汝徒受苦终不相置。比丘答言。谁得汝珠默然而立。珠师语言。更无余人谁偷此珠。时彼珠师即闭门户语比丘言。汝于今日好自坚持。比丘寻即四向顾望无可恃怙。如鹿入围莫知所趣。比丘无救亦复如是。</p>
  <p>尔时比丘即自敛身端正衣服。彼人又复语比丘言。汝今将欲与我斗耶。比丘答言。不共汝斗。我自共彼结使贼斗。所以尔者。恐于打时身形现故。我等比丘设使困苦临终之时。犹常以衣用自覆护不露形体。尔时比丘复说偈言。</p>
  <p class="l-js-5c">世尊具惭愧　　我今随顺学</p>
  <p class="l-js-5c">乃至命尽时　　终不露形体</p>
  <p>时彼珠师语比丘言。颇有不惜身命者耶。比丘答言。我出家法至于解脱常护身命。虽处崄难而全身命。今我决定舍于此身。使出家众称美我名。即说偈言。</p>
  <p class="l-js-5c">我舍身命时　　堕地如干薪</p>
  <p class="l-js-5c">当使人称美　　为鹅能舍身</p>
  <p class="l-js-5c">亦使于后人　　皆生忧苦恼</p>
  <p class="l-js-5c">而舍如此身　　闻者勤精进</p>
  <p class="l-js-5c">修行于真道　　坚持诸禁戒</p>
  <p class="l-js-5c">有使毁禁者　　愿乐于持戒</p>
  <p>尔时珠师语比丘言。汝向所说谄曲不实。复欲使人称其美名。比丘答言。汝谓我今著染衣有虚妄耶。何故现美。不为谄曲自欢喜耳。亦不使人称叹我名。欲使世尊知我至心。即说偈言。</p>
  <p class="l-js-5c">大仙之弟子　　为持禁戒故</p>
  <p class="l-js-5c">舍于难舍命　　使诸世间人</p>
  <p class="l-js-5c">于诸出家者　　生未曾有想</p>
  <p class="l-js-5c">今虽未生想　　将来必当生</p>
  <p>时珠师执缚比丘而加打棒。问比丘言。珠在何处还我珠来。比丘答言。我不得珠。珠师涕泣心生悔恨。又以王珠益以苦恼。即说偈言。</p>
  <p class="l-js-5c">咄哉此贫穷　　我知善恶业</p>
  <p class="l-js-5c">生于悔恨心　　咄哉此贫穷</p>
  <p>由贫故造恶</p>
  <p>时穿珠师即便涕泣顶礼比丘足。而白之言。赐我欢喜还与我珠。汝莫自燋亦莫娆我。比丘答言。我实不取。珠师复言。此比丘甚是坚[革*卬]。受是苦恼犹言不得。时彼珠师以贫切故无由得珠更复嗔打。时彼比丘两手并颈并被系缚。四向顾望莫知所告必空受死。时彼比丘而作是念。生死受苦皆应如是。应当坚辞无犯戒律。若当毁戒受地狱罪有过今苦。即说偈言。</p>
  <p class="l-js-5c">当念一切智　　大悲为体者</p>
  <p class="l-js-5c">是我尊重师　　当忆佛所告</p>
  <p class="l-js-5c">富那伽之言　　又复当忆念</p>
  <p class="l-js-5c">林间忍辱仙　　割截于手脚</p>
  <p class="l-js-5c">并劓其耳鼻　　不生嗔恚心</p>
  <p class="l-js-5c">比丘应当忆　　修多罗中说</p>
  <p class="l-js-5c">佛告于比丘　　若以铁锯解</p>
  <p class="l-js-5c">支节手足等　　不应起恶心</p>
  <p class="l-js-5c">但当专念佛　　应当念出家</p>
  <p class="l-js-5c">及忆诸禁戒　　我于过去世</p>
  <p class="l-js-5c">淫盗舍身命　　如是不可数</p>
  <p class="l-js-5c">羊鹿及六畜　　舍身不可计</p>
  <p class="l-js-5c">彼时虚受苦　　为戒舍身命</p>
  <p class="l-js-5c">胜于毁禁生　　假欲自拥护</p>
  <p class="l-js-5c">会归终当灭　　不如为持戒</p>
  <p class="l-js-5c">为他护身命　　舍此危脆身</p>
  <p class="l-js-5c">以求解脱命　　虽俱舍身命</p>
  <p class="l-js-5c">有具功德者　　有无所得者</p>
  <p class="l-js-5c">智者护身命　　命称具功德</p>
  <p class="l-js-5c">愚者舍身命　　徒丧无所获</p>
  <p>时彼比丘语穿珠师言。莫舍悲心极为苦哉。时穿珠师涕泣懊恼。而说偈言。</p>
  <p class="l-js-5c">我虽打扑汝　　极大生苦恼</p>
  <p class="l-js-5c">忆王责我珠　　复欲苦治汝</p>
  <p class="l-js-5c">今汝舍是苦　　亦使我离恶</p>
  <p class="l-js-5c">汝是出家人　　应断于贪欲</p>
  <p class="l-js-5c">宜舍贪爱心　　还当与我珠</p>
  <p>比丘微笑。而说偈言。</p>
  <p class="l-js-5c">我虽有贪心　　终不利此珠</p>
  <p class="l-js-5c">汝当听我说　　我今贪名称</p>
  <p class="l-js-5c">智者所叹羡　　亦贪于禁戒</p>
  <p class="l-js-5c">及以解脱法　　最是我所贪</p>
  <p class="l-js-5c">甘露之道迹　　于汝摩尼珠</p>
  <p class="l-js-5c">实无贪利心　　我著粪扫衣</p>
  <p class="l-js-5c">乞食以为业　　住止于树下</p>
  <p class="l-js-5c">以此我为足　　以何因缘故</p>
  <p class="l-js-5c">乃当作偷贼　　汝宜善观察</p>
  <p>穿珠师语比丘言。何用多语。遂加系缚倍更挝打以绳急绞。耳眼口鼻尽皆血出。时彼鹅者即来饮血。珠师嗔忿打鹅即死。比丘问言。此鹅死活。珠师答言。鹅今死活何足故问。时彼比丘即向鹅所。见鹅既死涕泣不乐。即说偈言。</p>
  <p class="l-js-5c">我受诸苦恼　　望使此鹅活</p>
  <p class="l-js-5c">今我命未绝　　鹅在我前死</p>
  <p class="l-js-5c">我望护汝命　　受是极辛苦</p>
  <p class="l-js-5c">何意汝先死　　我果报不成</p>
  <p>穿珠师问比丘言。鹅今于汝竟有何亲愁恼乃尔。比丘答言。不满我愿所以不乐。我先作心望代鹅命。今此鹅死愿不满足。珠师问言。欲作何愿。比丘答言。佛作菩萨时。为众生故割截手足不惜身命。我欲学彼即说偈言。</p>
  <p class="l-js-5c">菩萨往昔时　　舍身以贸鸽</p>
  <p class="l-js-5c">我亦作是意　　舍命欲代鹅</p>
  <p class="l-js-5c">我得最胜心　　欲全此鹅命</p>
  <p class="l-js-5c">由汝杀鹅故　　心愿不满足</p>
  <p>珠师问言。汝作是语我犹不解。汝当为我广说所由。尔时比丘说偈答言。</p>
  <p class="l-js-5c">我著赤色衣　　映珠似肉色</p>
  <p class="l-js-5c">此鹅谓是肉　　即便吞食之</p>
  <p class="l-js-5c">我受此苦恼　　为护彼鹅故</p>
  <p class="l-js-5c">逼切甚苦恼　　望使得全命</p>
  <p class="l-js-5c">一切诸世间　　佛皆生子想</p>
  <p class="l-js-5c">都无功德者　　佛亦生悲愍</p>
  <p class="l-js-5c">瞿昙是我师　　云何害于物</p>
  <p class="l-js-5c">我是彼弟子　　云何能作害</p>
  <p>时彼珠师闻是偈已即开鹅腹而还得珠。即举声哭。语比丘言。汝护鹅命不惜于身。使我造此非法之事。即说偈言。</p>
  <p class="l-js-5c">汝藏功德事　　如以灰覆火</p>
  <p class="l-js-5c">我以愚痴故　　烧恼数百身</p>
  <p class="l-js-5c">汝于佛摽相　　极为甚相称</p>
  <p class="l-js-5c">我以愚痴故　　不能善观察</p>
  <p class="l-js-5c">为痴火所烧　　愿当暂留住</p>
  <p class="l-js-5c">少听我忏悔　　犹如脚趺者</p>
  <p class="l-js-5c">扶地还得起　　待我得少供</p>
  <p>时彼珠师叉手合掌向于比丘。重说偈言。</p>
  <p class="l-js-5c">南无清净行　　南无坚持戒</p>
  <p class="l-js-5c">遭是极苦难　　不作毁缺行</p>
  <p class="l-js-5c">不遇如是恶　　持戒非希有</p>
  <p class="l-js-5c">要当值此苦　　能持禁戒者</p>
  <p class="l-js-5c">是则名为难　　为鹅身受苦</p>
  <p class="l-js-5c">不犯于禁戒　　此事实难有</p>
  <p>时穿珠师既忏悔已。即遣比丘还归所止。</p>
</body></html>