<!doctype html>
<html id="z3IBVS3yQ" data-ver="557">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第十一</h1>
  <h2 id="a2">（六一）</h2>
  <p id="a3">复次少智之人见佛相好犹发善心。<a id="a-4"></a>况复智慧大德之人。<a id="a-5"></a>而当不发于善心耶。<a id="a-6"></a>我昔曾闻。<a id="a-7"></a>佛在舍卫国。<a id="a-8"></a>时波斯匿王请佛及僧。<a id="a-9"></a>于九十日夏坐安居。<a id="a-A"></a>集诸牛群近佛精舍[(殼-一)/牛]乳供佛。<a id="a-B"></a>时有千婆罗门贪牛乳故。<a id="a-C"></a>共牧牛人行止相随。<a id="a-D"></a>时牧牛人闻婆罗门诵韦陀上典悉皆通利善了分别。<a id="a-E"></a>或有婆罗门但有空名实无知晓。<a id="a-F"></a>又有明知咒术不解韦陀。<a id="a-G"></a>有明韦陀不知咒术。<a id="a-H"></a>尔时世尊于夏四月安居已讫。<a id="a-I"></a>于自恣时王敕牧人。<a id="a-J"></a>今不须乳。<a id="a-K"></a>随逐水草放汝诸牛。<a id="a-L"></a>又敕之言。<a id="a-M"></a>汝若去时必往辞佛。<a id="a-N"></a>佛若说法汝好谛听。<a id="a-O"></a>时彼牧人作如是念。<a id="a-P"></a>佛世尊者是一切智为非是乎。<a id="a-Q"></a>作是念已向只陀林诣世尊所。</p>
  <p id="aR">尔时世尊大众围绕坐于树下。<a id="a-S"></a>知牧牛人来至林中。<a id="a-T"></a>即为牧牛人于身毛孔出诸光明。<a id="a-U"></a>其光照曜映蔽林野。<a id="a-V"></a>如融金聚。<a id="a-W"></a>又如雨酥降注火中。<a id="a-X"></a>牧人视之无厌。<a id="a-Y"></a>即生希有难见之想。<a id="a-Z"></a>各相谓言。<a id="a-a"></a>此光明者如瞻卜花遍满林中。<a id="a-b"></a>为是何光。<a id="a-c"></a>即说偈言。</p>
  <p id="ad">斯林甚严丽　　光色忽改常</p>
  <p id="ae">将非天宝林　　移殖此园耶</p>
  <p id="af">晖赫如金楼　　亦如天帝幢</p>
  <p id="ag">其明过电光　　炽炎踰酥火</p>
  <p id="ah">或日月天子　　降游此林间</p>
  <p id="ai">时牧牛者说此偈已。<a id="a-j"></a>向只陀林至世尊所。<a id="a-k"></a>睹佛圆光如百千日。<a id="a-l"></a>三十二种大人之相炳着明了。<a id="a-m"></a>各皆欢喜生希有想。<a id="a-n"></a>各各赞叹。<a id="a-o"></a>即说偈言。</p>
  <p id="ap">释种王子身　　端严甚辉妙</p>
  <p id="aq">威光极盛炽　　睹之生欢悦</p>
  <p id="ar">身心皆快乐　　善哉寂淡泊</p>
  <p id="as">湛然无畏惧　　略说其色相</p>
  <p id="at">善称于种智　　世间皆传说</p>
  <p id="au">真实不虚妄　　咸言是佛陀</p>
  <p id="av">无不称佛者　　忆持着于心</p>
  <p id="aw">口亦如是说　　粗略其旨要</p>
  <p id="ax">不可具广说　　总说其要言</p>
  <p id="ay">是释种中日　　名实称色像</p>
  <p id="az">色像亦称名　　相好及福利</p>
  <p id="a10">炳然而显现　　犹如于众宝</p>
  <p id="a11">罗列自严饰　　威德甚赫奕</p>
  <p id="a12">圆光满一寻　　犹如真金山</p>
  <p id="a13">能夺众人目　　乐观不舍离</p>
  <p id="a14">众人之所爱　　体是一切智</p>
  <p id="a15">如人大叫唤　　口唱如是言</p>
  <p id="a16">一切种智者　　今在此身中</p>
  <p id="a17">世间出种智　　必在于此中</p>
  <p id="a18">何有功德智　　不视如此智</p>
  <p id="a19">如此妙身器　　真实能堪受</p>
  <p id="a1A">功巧及画素　　未曾见是像</p>
  <p id="a1B">终更不生疑　　言非一切智</p>
  <p id="a1C">如此妙形容　　功德必满足</p>
  <p id="a1D">极有此妙形　　终不空无德</p>
  <p id="a1E">应须决定解　　不应逐音声</p>
  <p id="a1F">尔时牧人作如是言。<a id="a-1G"></a>我等应当用决定解。<a id="a-1H"></a>复作是念。<a id="a-1I"></a>今我牧牛有何智力而用决了。<a id="a-1J"></a>我等亦可决定解知。<a id="a-1K"></a>云何可知。<a id="a-1L"></a>又言。<a id="a-1M"></a>我等虽复牧牛可分别知。<a id="a-1N"></a>彼生王宫智能技术一切皆学。<a id="a-1O"></a>不应知彼牧牛之法。<a id="a-1P"></a>我今当问牧牛之事。<a id="a-1Q"></a>其必不知。<a id="a-1R"></a>即说偈言。</p>
  <p id="a1S">韦陀与射术　　医方及祠祀</p>
  <p id="a1T">天文并声论　　文笔根本论</p>
  <p id="a1U">立天祀之论　　诸论之因本</p>
  <p id="a1V">辞辩巧言论　　善学淫泆论</p>
  <p id="a1W">求觅财利论　　清净种姓论</p>
  <p id="a1X">一切万物论　　十种名字论</p>
  <p id="a1Y">算数计校论　　围棋博奕论</p>
  <p id="a1Z">原本书学论　　音乐倡伎论</p>
  <p id="a1a">吹贝歌法论　　舞法笑法论</p>
  <p id="a1b">欺弄及庠序　　举动花鬘论</p>
  <p id="a1c">如是等诸论　　悉皆善通达</p>
  <p id="a1d">按摩除疲劳　　善别摩尼价</p>
  <p id="a1e">善别衣帛法　　彩色及腊印</p>
  <p id="a1f">机关与胡胶　　射术计合离</p>
  <p id="a1g">又善知裁割　　刻雕成众像</p>
  <p id="a1h">文章与书画　　无不悉通达</p>
  <p id="a1i">又复善能知　　和香作华鬘</p>
  <p id="a1j">善知占梦法　　善知飞鸟音</p>
  <p id="a1k">善知相男女　　善知象马法</p>
  <p id="a1l">又善知鼓音　　及以击鼓法</p>
  <p id="a1m">善知斗战法　　善知不斗战</p>
  <p id="a1n">调马弄槊法　　善知跳踯法</p>
  <p id="a1o">善知奔走法　　善知济度法</p>
  <p id="a1p">如是等诸法　　无事不明练</p>
  <p id="a1q">如是诸胜众智技能。<a id="a-1r"></a>尽是王子之所通利。<a id="a-1s"></a>若知此事是其所学。<a id="a-1t"></a>是不为奇。<a id="a-1u"></a>若知浅近凡庶所学牧牛之法。<a id="a-1v"></a>当知真是一切智人。<a id="a-1w"></a>于是牧人即问佛言。<a id="a-1x"></a>几法成就于牧牛法令牛增长。<a id="a-1y"></a>佛告之曰。<a id="a-1z"></a>成就十一法。<a id="a-20"></a>牛群增长得不损减。<a id="a-21"></a>若不知色。<a id="a-22"></a>又不知相。<a id="a-23"></a>不知早起及以拂拭。<a id="a-24"></a>不知覆疮。<a id="a-25"></a>不知作烟。<a id="a-26"></a>不知大道法。<a id="a-27"></a>不知牛善行来欢喜法。<a id="a-28"></a>不知济度处。<a id="a-29"></a>不知好放牧处。<a id="a-2A"></a>不善知[(殼-一)/牛]乳留遗余法。<a id="a-2B"></a>不善料理牛主盗法。<a id="a-2C"></a>若不善知如是法者。<a id="a-2D"></a>不名为解牧牛之法。<a id="a-2E"></a>若知此法名为善解。<a id="a-2F"></a>时诸牧人闻斯语已皆生欢喜。<a id="a-2G"></a>而作是言。<a id="a-2H"></a>我等宿老放牛之人。<a id="a-2I"></a>尚所不知。<a id="a-2J"></a>况我等辈而能得知此十一法。<a id="a-2K"></a>是故当知。<a id="a-2L"></a>如来世尊具一切智。<a id="a-2M"></a>诸牧牛人心生信解求佛出家。<a id="a-2N"></a>佛即为说。<a id="a-2O"></a>有十一法比丘应学。<a id="a-2P"></a>如修多罗中广说。</p>
  <p data-pb></p>
  <h2 id="a2Q">（六二）</h2>
  <p id="a2R">复次不求供养及与恭敬。<a id="a-2S"></a>如是大人唯求持行。<a id="a-2T"></a>我昔曾闻。<a id="a-2U"></a>如来在舍卫国祇树给孤独园。<a id="a-2V"></a>九十日中夏安居讫。<a id="a-2W"></a>世尊欲去。<a id="a-2X"></a>须达多即请世尊在此而住。<a id="a-2Y"></a>尔时如来不受其请。<a id="a-2Z"></a>毗舍佉鹿子母诸优婆夷等亦求请佛。<a id="a-2a"></a>如来不许。<a id="a-2b"></a>舍卫国中优婆塞等并诸宿旧大臣辅相亦求请佛。<a id="a-2c"></a>迦毗梨王诸兄弟等并只陀诸王子波斯匿王等亦求请佛。<a id="a-2d"></a>尔时世尊各皆不许。<a id="a-2e"></a>尔时须达多以佛不许不果所愿。<a id="a-2f"></a>还诣家中忧恼涕泣。<a id="a-2g"></a>如来往昔为菩萨时。<a id="a-2h"></a>诣迦兰郁头蓝弗所。<a id="a-2i"></a>彼诸徒众与佛别时生大苦恼。<a id="a-2j"></a>况须达多见于真谛。<a id="a-2k"></a>是佛优婆塞奉事已久。<a id="a-2l"></a>与世尊别而当不悲恼耶。<a id="a-2m"></a>如本行中广说。</p>
  <p id="a2n">时须达多婢字福梨伽。<a id="a-2o"></a>从外持水来入至须达所。<a id="a-2p"></a>以已持水置大器中。<a id="a-2q"></a>倒水未讫。<a id="a-2r"></a>见长者悲涕。<a id="a-2s"></a>以瓶置地。<a id="a-2t"></a>白长者言。<a id="a-2u"></a>以何因缘而悲涕耶。<a id="a-2v"></a>时长者须达多答婢言。<a id="a-2w"></a>世尊欲诣余方。<a id="a-2x"></a>诸大长者国王大臣各各求请。<a id="a-2y"></a>皆不欲住故我悲涕。<a id="a-2z"></a>婢白长者言。<a id="a-30"></a>不能请佛住于国耶。<a id="a-31"></a>长者语言。<a id="a-32"></a>我等尽力劝请及城中诸人诸胜婆罗门等咸皆劝请。<a id="a-33"></a>悉亦不受。<a id="a-34"></a>诸王大臣劝请如来。<a id="a-35"></a>皆悉疲极不能使住。<a id="a-36"></a>世间真济今必欲去。<a id="a-37"></a>以恋慕故忧惨不乐。<a id="a-38"></a>长者语福梨伽言。<a id="a-39"></a>非独于我生于忧苦。<a id="a-3A"></a>舍卫国人悉亦不乐。<a id="a-3B"></a>即说偈言。</p>
  <p id="a3C">舍卫国内人　　老少及男女</p>
  <p id="a3D">皆悉生忧恼　　喻如月蚀时</p>
  <p id="a3E">人人皆忧惧　　咸应共求请</p>
  <p id="a3F">尔时福梨伽闻斯偈已。<a id="a-3G"></a>颜色怡悦心怀欢喜。<a id="a-3H"></a>白长者言。<a id="a-3I"></a>应作欢悦莫生忧恼。<a id="a-3J"></a>我能请佛使住于国。<a id="a-3K"></a>时须达多即语婢言。<a id="a-3L"></a>此国王等及与诸人劝请如来不能使住。<a id="a-3M"></a>汝今自言。<a id="a-3N"></a>我能请佛使住国者。<a id="a-3O"></a>不信汝语。<a id="a-3P"></a>时福梨伽答言。<a id="a-3Q"></a>我今必能。<a id="a-3R"></a>尔时须达闻福梨伽所说心生喜踊。<a id="a-3S"></a>即问婢言。<a id="a-3T"></a>汝有何力。<a id="a-3U"></a>福梨伽言。<a id="a-3V"></a>我无余力。<a id="a-3W"></a>世尊自有大悲之心。<a id="a-3X"></a>即说偈言。</p>
  <p id="a3Y">依止种智住　　悲如母念犊</p>
  <p id="a3Z">求觅受化子　　心无有疲厌</p>
  <p id="a3a">众生处深有　　如来常欲拔</p>
  <p id="a3b">喻如母失犊　　求觅得乃住</p>
  <p id="a3c">我捉大悲衣　　其必能使还</p>
  <p id="a3d">佛不取种族　　富贵及端正</p>
  <p id="a3e">财色与好恶　　唯观增上信</p>
  <p id="a3f">善根成熟者　　若见此众生</p>
  <p id="a3g">悲愍而济拔　　我今若留佛</p>
  <p id="a3h">国内诸人民　　咸皆生欢喜</p>
  <p id="a3i">尔时福梨伽负水。<a id="a-3j"></a>衣湿犹未得干。<a id="a-3k"></a>即与徒伴往诣祇洹。<a id="a-3l"></a>时彼国王及大众等悉在祇洹。<a id="a-3m"></a>是时大众开避道路。<a id="a-3n"></a>使福梨伽得至佛所。<a id="a-3o"></a>本种善根皆悉开敷。<a id="a-3p"></a>高声请佛。<a id="a-3q"></a>而说偈言。</p>
  <p id="a3r">国王及大臣　　刹利婆罗门</p>
  <p id="a3s">一切诸胜人　　无不供养佛</p>
  <p id="a3t">我今心愿乐　　亦复欲供养</p>
  <p id="a3u">今欲求请佛　　世尊愿垂听</p>
  <p id="a3v">虽知诸胜人　　劝请于世尊</p>
  <p id="a3w">如来大慈悲　　应当受我请</p>
  <p id="a3x">世尊心平等　　悉无有高下</p>
  <p id="a3y">极贱卑下人　　及高胜帝释</p>
  <p id="a3z">我堕贫穷海　　波浪诸苦中</p>
  <p id="a40">沉溺无穷已　　常闻苦恼声</p>
  <p id="a41">世尊应愍伤　　拯拔贫恶燋</p>
  <p id="a42">我今深敬信　　众中坚胜者</p>
  <p id="a43">大悲应证知　　大地及虚空</p>
  <p id="a44">一切世界中　　皆悉而知见</p>
  <p id="a45">无有不了者　　唯佛具足眼</p>
  <p id="a46">一切无不知　　今我无供养</p>
  <p id="a47">请佛及众僧　　唯有信受解</p>
  <p id="a48">此身非己有　　属他不自由</p>
  <p id="a49">不得随从佛　　唯愿受我请</p>
  <p id="a4A">佛若远去者　　我心如狂醉</p>
  <p id="a4B">色身已供养　　佛若住此者</p>
  <p id="a4C">我得敬法身　　佛所说法者</p>
  <p id="a4D">我悉能受行　　善哉唯愿住</p>
  <p id="a4E">速与我言教　　贵贱等无异</p>
  <p id="a4F">众生中坚实　　一切世间共</p>
  <p id="a4G">不请之亲友　　网缦皆覆指</p>
  <p id="a4H">相轮庄严手　　一切皆恐怖</p>
  <p id="a4I">佛以手安慰　　谁有上大悲</p>
  <p id="a4J">慈称满世间　　皆是真济声</p>
  <p id="a4K">六师称种智　　先已调伏之</p>
  <p id="a4L">谁能大众前　　无畏师子吼</p>
  <p id="a4M">名闻遍三界　　动摇行住者</p>
  <p id="a4N">世界尽闻知　　谁有无缺失</p>
  <p id="a4O">唯佛世尊能　　善哉愿和悦</p>
  <p id="a4P">归依三宝心　　犹如犊念母</p>
  <p id="a4Q">为诸众生故　　极作难苦行</p>
  <p id="a4R">疲劳来至此　　说于八正路</p>
  <p id="a4S">开示甘露道　　人雄堪作器</p>
  <p id="a4T">尔时福梨伽善根已熟。<a id="a-4U"></a>佛婆伽婆出梵音声。<a id="a-4V"></a>以偈告福梨伽曰。</p>
  <p id="a4W">汝既善方便　　能令我还住</p>
  <p id="a4X">汝以言辞钩　　能制诸龙象</p>
  <p id="a4Y">汝有坚固志　　度量极宽广</p>
  <p id="a4Z">能以精勤心　　求请使我住</p>
  <p id="a4a">我今当云何　　不受于汝请</p>
  <p id="a4b">若遥观汝心　　犹应当来赴</p>
  <p id="a4c">况今见汝身　　而当舍弃去</p>
  <p id="a4d">我不为财利　　富贵及名称</p>
  <p id="a4e">以汝坚实心　　我当久住此</p>
  <p id="a4f">观汝清净心　　犹如贤胜马</p>
  <p id="a4g">庄严具鞍鞯　　谁不乘游巡</p>
  <p id="a4h">我为众多人　　为作解脱因</p>
  <p id="a4i">是故舍离家　　不为利养系</p>
  <p id="a4j">犹如大龙象　　以系用系之</p>
  <p id="a4k">利养亦如是　　不能禁制我</p>
  <p id="a4l">我本处胎时　　在彼暗冥中</p>
  <p id="a4m">犹思益众生　　况今成正觉</p>
  <p id="a4n">苦行积无量　　犹恒自干燋</p>
  <p id="a4o">不为诸众生　　我应入涅槃</p>
  <p id="a4p">为欲度众生　　是以住于世</p>
  <p id="a4q">我为诸众生　　投岩及赴火</p>
  <p id="a4r">我为化彼故　　不避诸苦恼</p>
  <p id="a4s">亦不辞疲倦　　为满福梨伽</p>
  <p id="a4t">故复还止住　　福梨伽应知</p>
  <p id="a4u">我今满汝愿　　我为化众生</p>
  <p id="a4v">担是毒蛇聚　　我为福伽住</p>
  <p id="a4w">舍卫城众生　　皆生希有想</p>
  <p id="a4x">各唱如是言　　呜呼佛希有</p>
  <p id="a4y">不受国王语　　亦不为大臣</p>
  <p id="a4z">不为国城人　　亦不为女人</p>
  <p id="a50">柔软微妙语　　佛为教化者</p>
  <p id="a51">见此善心故　　即便为止住</p>
  <p id="a52">一切行住者　　知佛为福伽</p>
  <p id="a53">是故为止住　　不为诸利养</p>
  <p id="a54">名利及财贿　　佛无诸结使</p>
  <p id="a55">为于受化者　　行止及坐卧</p>
  <p id="a56">常观诸众生　　为于众生故</p>
  <p id="a57">应行即便行　　应住寻止住</p>
  <p data-pb></p>
  <h2 id="a58">（六三）</h2>
  <p id="a59">复次护持禁戒宁舍身命终不毁犯。<a id="a-5A"></a>我昔曾闻。<a id="a-5B"></a>有一比丘次第乞食。<a id="a-5C"></a>至穿珠家立于门外。<a id="a-5D"></a>时彼珠师为于国王穿摩尼珠。<a id="a-5E"></a>比丘衣色往映彼珠其色红赤。<a id="a-5F"></a>彼穿珠师即入其舍为比丘取食。<a id="a-5G"></a>时有一鹅见珠赤色其状似肉。<a id="a-5H"></a>即便吞之。<a id="a-5I"></a>珠师持食以施比丘。<a id="a-5J"></a>寻即觅珠不知所在。<a id="a-5K"></a>此珠价贵王之所有。<a id="a-5L"></a>时彼珠师家既贫穷失王贵珠。<a id="a-5M"></a>以心急故。<a id="a-5N"></a>语比丘言。<a id="a-5O"></a>归我珠来。<a id="a-5P"></a>尔时比丘作是思惟。<a id="a-5Q"></a>今此珠者鹅所吞食。<a id="a-5R"></a>若语彼人将必杀鹅以取其珠。<a id="a-5S"></a>如我今者苦恼时至。<a id="a-5T"></a>当设何计得免斯患。<a id="a-5U"></a>即说偈言。</p>
  <p id="a5V">我今护他命　　身分受苦恼</p>
  <p id="a5W">更无余方便　　唯我命代彼</p>
  <p id="a5X">我若语彼人　　云是鹅所吞</p>
  <p id="a5Y">彼人未必信　　复当伤彼命</p>
  <p id="a5Z">云何作方便　　己身得全济</p>
  <p id="a5a">又不害彼鹅　　若言他持去</p>
  <p id="a5b">此言复不可　　设身得无过</p>
  <p id="a5c">不应作妄语　　我闻婆罗门</p>
  <p id="a5d">为命得妄语　　我闻先圣说</p>
  <p id="a5e">宁舍于身命　　终不作虚诳</p>
  <p id="a5f">佛说贼恶人　　以锯割截身</p>
  <p id="a5g">虽受此苦痛　　终不毁坏法</p>
  <p id="a5h">妄语得全活　　犹尚不应作</p>
  <p id="a5i">宁以护戒心　　而舍于身命</p>
  <p id="a5j">我若作妄语　　诸同梵行人</p>
  <p id="a5k">称讥我破戒　　如是称讥轻</p>
  <p id="a5l">犹能燋我心　　以是因缘故</p>
  <p id="a5m">不应毁禁戒　　今入大苦中</p>
  <p id="a5n">我今应当学　　如鹅饮水乳</p>
  <p id="a5o">能使其乳尽　　唯独留其水</p>
  <p id="a5p">我今亦当尔　　去恶而取善</p>
  <p id="a5q">经作如是说　　智者共婴愚</p>
  <p id="a5r">虽复同其事　　终不从彼恶</p>
  <p id="a5s">善人能弃恶　　如鹅饮水乳</p>
  <p id="a5t">我今舍身命　　为此鹅命故</p>
  <p id="a5u">缘我护戒因　　用成解脱道</p>
  <p id="a5v">尔时穿珠师闻斯偈故。<a id="a-5w"></a>语比丘言。<a id="a-5x"></a>还我珠来。<a id="a-5y"></a>若不见还汝徒受苦终不相置。<a id="a-5z"></a>比丘答言。<a id="a-60"></a>谁得汝珠默然而立。<a id="a-61"></a>珠师语言。<a id="a-62"></a>更无余人谁偷此珠。<a id="a-63"></a>时彼珠师即闭门户语比丘言。<a id="a-64"></a>汝于今日好自坚持。<a id="a-65"></a>比丘寻即四向顾望无可恃怙。<a id="a-66"></a>如鹿入围莫知所趣。<a id="a-67"></a>比丘无救亦复如是。</p>
  <p id="a68">尔时比丘即自敛身端正衣服。<a id="a-69"></a>彼人又复语比丘言。<a id="a-6A"></a>汝今将欲与我斗耶。<a id="a-6B"></a>比丘答言。<a id="a-6C"></a>不共汝斗。<a id="a-6D"></a>我自共彼结使贼斗。<a id="a-6E"></a>所以尔者。<a id="a-6F"></a>恐于打时身形现故。<a id="a-6G"></a>我等比丘设使困苦临终之时。<a id="a-6H"></a>犹常以衣用自覆护不露形体。<a id="a-6I"></a>尔时比丘复说偈言。</p>
  <p id="a6J">世尊具惭愧　　我今随顺学</p>
  <p id="a6K">乃至命尽时　　终不露形体</p>
  <p id="a6L">时彼珠师语比丘言。<a id="a-6M"></a>颇有不惜身命者耶。<a id="a-6N"></a>比丘答言。<a id="a-6O"></a>我出家法至于解脱常护身命。<a id="a-6P"></a>虽处崄难而全身命。<a id="a-6Q"></a>今我决定舍于此身。<a id="a-6R"></a>使出家众称美我名。<a id="a-6S"></a>即说偈言。</p>
  <p id="a6T">我舍身命时　　堕地如干薪</p>
  <p id="a6U">当使人称美　　为鹅能舍身</p>
  <p id="a6V">亦使于后人　　皆生忧苦恼</p>
  <p id="a6W">而舍如此身　　闻者勤精进</p>
  <p id="a6X">修行于真道　　坚持诸禁戒</p>
  <p id="a6Y">有使毁禁者　　愿乐于持戒</p>
  <p id="a6Z">尔时珠师语比丘言。<a id="a-6a"></a>汝向所说谄曲不实。<a id="a-6b"></a>复欲使人称其美名。<a id="a-6c"></a>比丘答言。<a id="a-6d"></a>汝谓我今着染衣有虚妄耶。<a id="a-6e"></a>何故现美。<a id="a-6f"></a>不为谄曲自欢喜耳。<a id="a-6g"></a>亦不使人称叹我名。<a id="a-6h"></a>欲使世尊知我至心。<a id="a-6i"></a>即说偈言。</p>
  <p id="a6j">大仙之弟子　　为持禁戒故</p>
  <p id="a6k">舍于难舍命　　使诸世间人</p>
  <p id="a6l">于诸出家者　　生未曾有想</p>
  <p id="a6m">今虽未生想　　将来必当生</p>
  <p id="a6n">时珠师执缚比丘而加打棒。<a id="a-6o"></a>问比丘言。<a id="a-6p"></a>珠在何处还我珠来。<a id="a-6q"></a>比丘答言。<a id="a-6r"></a>我不得珠。<a id="a-6s"></a>珠师涕泣心生悔恨。<a id="a-6t"></a>又以王珠益以苦恼。<a id="a-6u"></a>即说偈言。</p>
  <p id="a6v">咄哉此贫穷　　我知善恶业</p>
  <p id="a6w">生于悔恨心　　咄哉此贫穷</p>
  <p id="a6x">由贫故造恶</p>
  <p id="a6y">时穿珠师即便涕泣顶礼比丘足。<a id="a-6z"></a>而白之言。<a id="a-70"></a>赐我欢喜还与我珠。<a id="a-71"></a>汝莫自燋亦莫娆我。<a id="a-72"></a>比丘答言。<a id="a-73"></a>我实不取。<a id="a-74"></a>珠师复言。<a id="a-75"></a>此比丘甚是坚[革*卬]。<a id="a-76"></a>受是苦恼犹言不得。<a id="a-77"></a>时彼珠师以贫切故无由得珠更复嗔打。<a id="a-78"></a>时彼比丘两手并颈并被系缚。<a id="a-79"></a>四向顾望莫知所告必空受死。<a id="a-7A"></a>时彼比丘而作是念。<a id="a-7B"></a>生死受苦皆应如是。<a id="a-7C"></a>应当坚辞无犯戒律。<a id="a-7D"></a>若当毁戒受地狱罪有过今苦。<a id="a-7E"></a>即说偈言。</p>
  <p id="a7F">当念一切智　　大悲为体者</p>
  <p id="a7G">是我尊重师　　当忆佛所告</p>
  <p id="a7H">富那伽之言　　又复当忆念</p>
  <p id="a7I">林间忍辱仙　　割截于手脚</p>
  <p id="a7J">并劓其耳鼻　　不生嗔恚心</p>
  <p id="a7K">比丘应当忆　　修多罗中说</p>
  <p id="a7L">佛告于比丘　　若以铁锯解</p>
  <p id="a7M">支节手足等　　不应起恶心</p>
  <p id="a7N">但当专念佛　　应当念出家</p>
  <p id="a7O">及忆诸禁戒　　我于过去世</p>
  <p id="a7P">淫盗舍身命　　如是不可数</p>
  <p id="a7Q">羊鹿及六畜　　舍身不可计</p>
  <p id="a7R">彼时虚受苦　　为戒舍身命</p>
  <p id="a7S">胜于毁禁生　　假欲自拥护</p>
  <p id="a7T">会归终当灭　　不如为持戒</p>
  <p id="a7U">为他护身命　　舍此危脆身</p>
  <p id="a7V">以求解脱命　　虽俱舍身命</p>
  <p id="a7W">有具功德者　　有无所得者</p>
  <p id="a7X">智者护身命　　命称具功德</p>
  <p id="a7Y">愚者舍身命　　徒丧无所获</p>
  <p id="a7Z">时彼比丘语穿珠师言。<a id="a-7a"></a>莫舍悲心极为苦哉。<a id="a-7b"></a>时穿珠师涕泣懊恼。<a id="a-7c"></a>而说偈言。</p>
  <p id="a7d">我虽打扑汝　　极大生苦恼</p>
  <p id="a7e">忆王责我珠　　复欲苦治汝</p>
  <p id="a7f">今汝舍是苦　　亦使我离恶</p>
  <p id="a7g">汝是出家人　　应断于贪欲</p>
  <p id="a7h">宜舍贪爱心　　还当与我珠</p>
  <p id="a7i">比丘微笑。<a id="a-7j"></a>而说偈言。</p>
  <p id="a7k">我虽有贪心　　终不利此珠</p>
  <p id="a7l">汝当听我说　　我今贪名称</p>
  <p id="a7m">智者所叹羡　　亦贪于禁戒</p>
  <p id="a7n">及以解脱法　　最是我所贪</p>
  <p id="a7o">甘露之道迹　　于汝摩尼珠</p>
  <p id="a7p">实无贪利心　　我着粪扫衣</p>
  <p id="a7q">乞食以为业　　住止于树下</p>
  <p id="a7r">以此我为足　　以何因缘故</p>
  <p id="a7s">乃当作偷贼　　汝宜善观察</p>
  <p id="a7t">穿珠师语比丘言。<a id="a-7u"></a>何用多语。<a id="a-7v"></a>遂加系缚倍更挝打以绳急绞。<a id="a-7w"></a>耳眼口鼻尽皆血出。<a id="a-7x"></a>时彼鹅者即来饮血。<a id="a-7y"></a>珠师嗔忿打鹅即死。<a id="a-7z"></a>比丘问言。<a id="a-80"></a>此鹅死活。<a id="a-81"></a>珠师答言。<a id="a-82"></a>鹅今死活何足故问。<a id="a-83"></a>时彼比丘即向鹅所。<a id="a-84"></a>见鹅既死涕泣不乐。<a id="a-85"></a>即说偈言。</p>
  <p id="a86">我受诸苦恼　　望使此鹅活</p>
  <p id="a87">今我命未绝　　鹅在我前死</p>
  <p id="a88">我望护汝命　　受是极辛苦</p>
  <p id="a89">何意汝先死　　我果报不成</p>
  <p id="a8A">穿珠师问比丘言。<a id="a-8B"></a>鹅今于汝竟有何亲愁恼乃尔。<a id="a-8C"></a>比丘答言。<a id="a-8D"></a>不满我愿所以不乐。<a id="a-8E"></a>我先作心望代鹅命。<a id="a-8F"></a>今此鹅死愿不满足。<a id="a-8G"></a>珠师问言。<a id="a-8H"></a>欲作何愿。<a id="a-8I"></a>比丘答言。<a id="a-8J"></a>佛作菩萨时。<a id="a-8K"></a>为众生故割截手足不惜身命。<a id="a-8L"></a>我欲学彼即说偈言。</p>
  <p id="a8M">菩萨往昔时　　舍身以贸鸽</p>
  <p id="a8N">我亦作是意　　舍命欲代鹅</p>
  <p id="a8O">我得最胜心　　欲全此鹅命</p>
  <p id="a8P">由汝杀鹅故　　心愿不满足</p>
  <p id="a8Q">珠师问言。<a id="a-8R"></a>汝作是语我犹不解。<a id="a-8S"></a>汝当为我广说所由。<a id="a-8T"></a>尔时比丘说偈答言。</p>
  <p id="a8U">我着赤色衣　　映珠似肉色</p>
  <p id="a8V">此鹅谓是肉　　即便吞食之</p>
  <p id="a8W">我受此苦恼　　为护彼鹅故</p>
  <p id="a8X">逼切甚苦恼　　望使得全命</p>
  <p id="a8Y">一切诸世间　　佛皆生子想</p>
  <p id="a8Z">都无功德者　　佛亦生悲愍</p>
  <p id="a8a">瞿昙是我师　　云何害于物</p>
  <p id="a8b">我是彼弟子　　云何能作害</p>
  <p id="a8c">时彼珠师闻是偈已即开鹅腹而还得珠。<a id="a-8d"></a>即举声哭。<a id="a-8e"></a>语比丘言。<a id="a-8f"></a>汝护鹅命不惜于身。<a id="a-8g"></a>使我造此非法之事。<a id="a-8h"></a>即说偈言。</p>
  <p id="a8i">汝藏功德事　　如以灰覆火</p>
  <p id="a8j">我以愚痴故　　烧恼数百身</p>
  <p id="a8k">汝于佛摽相　　极为甚相称</p>
  <p id="a8l">我以愚痴故　　不能善观察</p>
  <p id="a8m">为痴火所烧　　愿当暂留住</p>
  <p id="a8n">少听我忏悔　　犹如脚趺者</p>
  <p id="a8o">扶地还得起　　待我得少供</p>
  <p id="a8p">时彼珠师叉手合掌向于比丘。<a id="a-8q"></a>重说偈言。</p>
  <p id="a8r">南无清净行　　南无坚持戒</p>
  <p id="a8s">遭是极苦难　　不作毁缺行</p>
  <p id="a8t">不遇如是恶　　持戒非希有</p>
  <p id="a8u">要当值此苦　　能持禁戒者</p>
  <p id="a8v">是则名为难　　为鹅身受苦</p>
  <p id="a8w">不犯于禁戒　　此事实难有</p>
  <p id="a8x">时穿珠师既忏悔已。<a id="a-8y"></a>即遣比丘还归所止。</p>
 </body>
</html>