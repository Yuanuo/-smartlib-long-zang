<!doctype html>
<html id="z3IBVRoyG" data-ver="770">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第一</h1>
  <p id="a2">前礼最胜尊　　离欲迈三有</p>
  <p id="a3">亦敬一切智　　甘露微妙法</p>
  <p id="a4">并及八辈众　　无垢清净僧</p>
  <p id="a5">富那胁比丘　　弥织诸论师</p>
  <p id="a6">萨婆室婆众　　牛王正道者</p>
  <p id="a7">是等诸论师　　我等皆敬顺</p>
  <p id="a8">我今当次说　　显示庄严论</p>
  <p id="a9">闻者得满足　　众善从是生</p>
  <p id="aA">可归不可归　　可供不可供</p>
  <p id="aB">于中善恶相　　宜应分别说</p>
  <p data-pb></p>
  <h2 id="aC">（一）</h2>
  <p id="aD">说曰。<a id="a-E"></a>我昔曾闻。<a id="a-F"></a>乾陀罗国有商贾客。<a id="a-G"></a>到摩突罗国。<a id="a-H"></a>至彼国已。<a id="a-I"></a>时彼国中有一佛塔。<a id="a-J"></a>众贾客中有一优婆塞。<a id="a-K"></a>日至彼塔恭敬礼拜。<a id="a-L"></a>向塔中路有诸婆罗门。<a id="a-M"></a>见优婆塞礼拜佛塔皆共嗤笑。<a id="a-N"></a>更于余日天甚烝热。<a id="a-O"></a>此诸婆罗门等食讫游行而自放散。<a id="a-P"></a>或在路中。<a id="a-Q"></a>或立门侧。<a id="a-R"></a>有洗浴者。<a id="a-S"></a>有涂香者。<a id="a-T"></a>或行或坐。<a id="a-U"></a>时优婆塞礼塔回还。<a id="a-V"></a>诸婆罗门见已唤言。<a id="a-W"></a>来优婆塞就此坐语。<a id="a-X"></a>优婆塞言。<a id="a-Y"></a>尔今云何不识知彼摩醯首罗毗纽天等而为致敬。<a id="a-Z"></a>乃礼佛塔得无烦耶。<a id="a-a"></a>时优婆塞即答之曰。<a id="a-b"></a>我知世尊功德少分。<a id="a-c"></a>是故钦仰恭敬为礼。<a id="a-d"></a>未知汝天有何道德。<a id="a-e"></a>而欲令我向彼礼乎。<a id="a-f"></a>诸婆罗门闻是语已。<a id="a-g"></a>嗔目呵叱。<a id="a-h"></a>愚痴之人。<a id="a-i"></a>汝云何不知我天所有神德。<a id="a-j"></a>而作是言。<a id="a-k"></a>诸婆罗门即说偈言。</p>
  <p id="al">阿修罗城郭　　高显周三重</p>
  <p id="am">悬处于虚空　　男女悉充满</p>
  <p id="an">我天弯弓矢　　远中彼城郭</p>
  <p id="ao">一念尽烧灭　　如火焚干草</p>
  <p id="ap">时优婆塞闻是偈已。<a id="a-q"></a>大笑而言。<a id="a-r"></a>如斯之事吾之鄙薄所不敬尚。<a id="a-s"></a>以偈答言。</p>
  <p id="at">命如叶上露　　有生会当灭</p>
  <p id="au">云何有智者　　弓矢加残害</p>
  <p id="av">时诸婆罗门等闻是偈已。<a id="a-w"></a>咸共同声呵优婆塞言。<a id="a-x"></a>是痴人。<a id="a-y"></a>彼阿修罗有大势力好为恶事。<a id="a-z"></a>我天神德力能杀害。<a id="a-10"></a>云何乃言非有智耶。<a id="a-11"></a>时优婆塞被呵责已。<a id="a-12"></a>喟然长叹。<a id="a-13"></a>而说偈言。</p>
  <p id="a14">美恶谛观察　　智者修善业</p>
  <p id="a15">能获大果报　　后则转受乐</p>
  <p id="a16">云何于过恶　　反生功德想</p>
  <p id="a17">邪见既增长　　叹恶以为善</p>
  <p id="a18">以是恶业故　　后获大苦报</p>
  <p id="a19">诸婆罗门闻是语已。<a id="a-1A"></a>竖目举手懔疠攘袂嗔忿战动。<a id="a-1B"></a>而作是言。<a id="a-1C"></a>汝甚愚痴不吉之人。<a id="a-1D"></a>此等诸天不加恭敬而恭敬谁。<a id="a-1E"></a>时优婆塞意志闲裕而语之言。<a id="a-1F"></a>吾虽单独贵申道理。<a id="a-1G"></a>不应以力朋党竞说。<a id="a-1H"></a>时优婆塞复说偈言。</p>
  <p id="a1I">汝等所供养　　凶恶好残害</p>
  <p id="a1J">汝若奉事彼　　以为功德者</p>
  <p id="a1K">亦应生恭敬　　师子及虎狼</p>
  <p id="a1L">触恼生残害　　恶鬼罗刹等</p>
  <p id="a1M">愚人以畏故　　于彼生恭敬</p>
  <p id="a1N">诸有智慧者　　宜应深观察</p>
  <p id="a1O">若不为残害　　乃可生恭敬</p>
  <p id="a1P">诸有功德者　　终无残害心</p>
  <p id="a1Q">修行诸恶者　　无不坏残害</p>
  <p id="a1R">不能善分别　　功德及过恶</p>
  <p id="a1S">功德起恶心　　过生功德想</p>
  <p id="a1T">残害逼迫者　　凡愚增敬顺</p>
  <p id="a1U">于善功德者　　反生轻贱心</p>
  <p id="a1V">世间皆颠倒　　不别可敬者</p>
  <p id="a1W">乾陀罗生者　　解知别善恶</p>
  <p id="a1X">是故信如来　　不敬自在天</p>
  <p id="a1Y">彼时婆罗门闻是语已。<a id="a-1Z"></a>即作是言。<a id="a-1a"></a>咄乾陀罗。<a id="a-1b"></a>出何种姓有何道德。<a id="a-1c"></a>而名佛乎。<a id="a-1d"></a>时优婆塞说偈答言。</p>
  <p id="a1e">出于释氏宫　　具足一切智</p>
  <p id="a1f">众过悉耘除　　诸善皆普备</p>
  <p id="a1g">于诸众生中　　未始不饶益</p>
  <p id="a1h">觉了诸法相　　一切悉明解</p>
  <p id="a1i">如是之大仙　　故称号为佛</p>
  <p id="a1j">时诸婆罗门。<a id="a-1k"></a>复说偈言。</p>
  <p id="a1l">汝言佛大仙　　应作逼恼事</p>
  <p id="a1m">此阎浮提中　　瞻默监持陀</p>
  <p id="a1n">婆塞婆私吒　　提释阿坻耶</p>
  <p id="a1o">如是诸大仙　　名称世所闻</p>
  <p id="a1p">能结大神咒　　残灭诸国土</p>
  <p id="a1q">汝名佛大仙　　亦应作斯咒</p>
  <p id="a1r">汝佛有大德　　应作逼恼事</p>
  <p id="a1s">若不作咒害　　云何名大仙</p>
  <p id="a1t">时优婆塞不忍闻彼诽谤之言。<a id="a-1u"></a>以手掩耳。<a id="a-1v"></a>而说偈言。</p>
  <p id="a1w">咄莫出恶语　　谤言佛有咒</p>
  <p id="a1x">毁谤最胜尊　　后获大苦报</p>
  <p id="a1y">时婆罗门。<a id="a-1z"></a>复说偈言。</p>
  <p id="a20">佛若无咒术　　不名有大力</p>
  <p id="a21">若无恼害者　　云何名大仙</p>
  <p id="a22">我但说实语　　何故称诽谤</p>
  <p id="a23">时诸婆罗门　　抚掌大笑言</p>
  <p id="a24">是故汝痴人　　定堕于负处</p>
  <p id="a25">时优婆塞语婆罗门言。<a id="a-26"></a>汝莫怪笑。<a id="a-27"></a>汝言如来无大功德亦无大力。<a id="a-28"></a>斯是妄语。<a id="a-29"></a>如来实有大功德力永断咒根。<a id="a-2A"></a>终不复作恼害之事。<a id="a-2B"></a>汝今谛听。<a id="a-2C"></a>当为汝说。<a id="a-2D"></a>即说偈言。</p>
  <p id="a2E">以贪嗔痴故　　则作大恶咒</p>
  <p id="a2F">当结恶咒时　　恶鬼取其语</p>
  <p id="a2G">于诸罪众生　　而行恼害事</p>
  <p id="a2H">佛断贪嗔痴　　慈悲广饶益</p>
  <p id="a2I">永除恶咒根　　但有众善事</p>
  <p id="a2J">是故佛世尊　　都无有恼害</p>
  <p id="a2K">以大功德力　　拔济无量苦</p>
  <p id="a2L">汝今何故言　　佛无大势力</p>
  <p id="a2M">时诸婆罗门闻是偈已。<a id="a-2N"></a>嗔恚心息语优婆塞言。<a id="a-2O"></a>我于今者欲问少事。<a id="a-2P"></a>勿见嗔也。<a id="a-2Q"></a>咄优婆塞。<a id="a-2R"></a>佛若无恶咒。<a id="a-2S"></a>云何而得受他供养。<a id="a-2T"></a>既不为损又不能益。<a id="a-2U"></a>云何而得称为大仙。<a id="a-2V"></a>优婆塞言。<a id="a-2W"></a>如来大慈悲终无恶咒损减众生。<a id="a-2X"></a>亦复不为利养之事。<a id="a-2Y"></a>但为饶益故受供养。<a id="a-2Z"></a>而说偈言。</p>
  <p id="a2a">大悲愍群生　　常欲为拔苦</p>
  <p id="a2b">见诸受恼者　　过于己自处</p>
  <p id="a2c">云何结恶咒　　而作恼害事</p>
  <p id="a2d">众生体性苦　　生老病死逼</p>
  <p id="a2e">如痈着燥灰　　云何更加恶</p>
  <p id="a2f">常以清凉法　　休息诸热恼</p>
  <p id="a2g">诸婆罗门闻是语已。<a id="a-2h"></a>即便低头思惟斯语。<a id="a-2i"></a>此是好事心欲生信。<a id="a-2j"></a>汝健陀罗善别胜处。<a id="a-2k"></a>汝能信此甚为希有。<a id="a-2l"></a>是故叹汝。<a id="a-2m"></a>健陀罗者名不虚设。<a id="a-2n"></a>言健陀者。<a id="a-2o"></a>名为持也。<a id="a-2p"></a>持善去恶故得斯号。<a id="a-2q"></a>而说偈言。</p>
  <p id="a2r">能持此地者　　是名善丈夫</p>
  <p id="a2s">善丈夫中胜　　实是健陀罗</p>
  <p id="a2t">时优婆塞作是思惟。<a id="a-2u"></a>此婆罗门心欲信解皆可成器。<a id="a-2v"></a>我今当更为分别说佛之功德。<a id="a-2w"></a>时优婆塞颜貌熙怡而作是言。<a id="a-2x"></a>见汝信佛我甚欢喜。<a id="a-2y"></a>汝今幸可少听我语。<a id="a-2z"></a>功德过恶汝宜观察。<a id="a-30"></a>而说偈言。</p>
  <p id="a31">观察佛功德　　一见皆满足</p>
  <p id="a32">戒闻及定慧　　无与佛等者</p>
  <p id="a33">诸山须弥最　　众流海第一</p>
  <p id="a34">世间天人中　　无有及佛者</p>
  <p id="a35">能为诸众生　　具受一切苦</p>
  <p id="a36">必令得解脱　　终不放舍离</p>
  <p id="a37">谁有归依佛　　不得利益者</p>
  <p id="a38">谁有归依佛　　而不解脱者</p>
  <p id="a39">谁随佛教旨　　而不断烦恼</p>
  <p id="a3A">佛以神足力　　降伏诸外道</p>
  <p id="a3B">名称普远闻　　遍满十方刹</p>
  <p id="a3C">唯佛师子吼　　说诸行无我</p>
  <p id="a3D">所说恒处中　　不着于二边</p>
  <p id="a3E">天上及人中　　皆作如是说</p>
  <p id="a3F">不能善分别　　结使诸业报</p>
  <p id="a3G">如来涅槃后　　诸国造塔庙</p>
  <p id="a3H">庄严于世间　　犹虚空星宿</p>
  <p id="a3I">以是故当知　　佛为最胜尊</p>
  <p id="a3J">诸婆罗门闻是语已。<a id="a-3K"></a>有生信心者。<a id="a-3L"></a>有出家者。<a id="a-3M"></a>得道者。</p>
  <p data-pb></p>
  <h2 id="a3N">（二）</h2>
  <p id="a3O">复次应分别论。<a id="a-3P"></a>所谓论者即是法也。<a id="a-3Q"></a>夫于法所宜善思惟。<a id="a-3R"></a>若能思惟则解其义。<a id="a-3S"></a>我昔曾闻。<a id="a-3T"></a>有婆罗门名憍尸迦。<a id="a-3U"></a>善知僧佉论卫世师论若提碎摩论。<a id="a-3V"></a>如是等论解了分别。<a id="a-3W"></a>彼婆罗门住华氏城中。<a id="a-3X"></a>于其城外。<a id="a-3Y"></a>有一聚落。<a id="a-3Z"></a>彼婆罗门有少因缘。<a id="a-3a"></a>诣彼聚落。<a id="a-3b"></a>到所亲家。<a id="a-3c"></a>时其亲友以缘事故余行不在。<a id="a-3d"></a>时憍尸迦婆罗门语其家人。<a id="a-3e"></a>汝家颇有经书以不。<a id="a-3f"></a>吾欲并读待彼行还。<a id="a-3g"></a>时所亲妇即为取书。<a id="a-3h"></a>偶得十二缘经而以与之。<a id="a-3i"></a>既得经已至于林树间闲静之处。<a id="a-3j"></a>而读此经。<a id="a-3k"></a>闻无明缘行。<a id="a-3l"></a>行缘识。<a id="a-3m"></a>识缘名色。<a id="a-3n"></a>名色缘六入。<a id="a-3o"></a>六入缘触。<a id="a-3p"></a>触缘受。<a id="a-3q"></a>受缘爱。<a id="a-3r"></a>爱缘取。<a id="a-3s"></a>取缘有。<a id="a-3t"></a>有缘生。<a id="a-3u"></a>生缘老病死忧悲苦恼。<a id="a-3v"></a>是名集谛。<a id="a-3w"></a>无明灭则行灭行灭则识灭。<a id="a-3x"></a>识灭则名色灭。<a id="a-3y"></a>名色灭则六入灭。<a id="a-3z"></a>六入灭则触灭。<a id="a-40"></a>触灭则受灭。<a id="a-41"></a>受灭则爱灭。<a id="a-42"></a>爱灭则取灭。<a id="a-43"></a>取灭则有灭。<a id="a-44"></a>有灭则生灭。<a id="a-45"></a>生灭则老病死忧悲苦恼众苦集聚灭。<a id="a-46"></a>初读一遍犹未解了。<a id="a-47"></a>至第二遍即解无我。<a id="a-48"></a>外道之法着于二见。<a id="a-49"></a>我见边见。<a id="a-4A"></a>于一切法深知生灭无有常者。<a id="a-4B"></a>而自念言。<a id="a-4C"></a>一切外论皆悉无有出生死法。<a id="a-4D"></a>唯此经中有出生死解脱之法。<a id="a-4E"></a>心生欢喜寻举两手。<a id="a-4F"></a>而作是言。<a id="a-4G"></a>我于今者。<a id="a-4H"></a>始得实论。<a id="a-4I"></a>始得实论。<a id="a-4J"></a>端坐思惟深解其义。<a id="a-4K"></a>容貌熙怡如花开敷复作是言。<a id="a-4L"></a>我今始知生死系缚解出世法。<a id="a-4M"></a>乃悟外道所说诸论甚为欺诳不离生死。<a id="a-4N"></a>叹言。<a id="a-4O"></a>佛法至真至实说有因果。<a id="a-4P"></a>因灭则果灭。<a id="a-4Q"></a>外道法中甚为虚妄。<a id="a-4R"></a>说言有果而无其因。<a id="a-4S"></a>不解因果不识解脱。<a id="a-4T"></a>自观。<a id="a-4U"></a>我昔深生怪笑。<a id="a-4V"></a>云何乃欲外道法中度生死河。<a id="a-4W"></a>我昔外道求度生死。<a id="a-4X"></a>譬如有人没溺洹河波浪之中惧失身命值则攀缘既不免难没水而死。<a id="a-4Y"></a>我亦如是。<a id="a-4Z"></a>遇彼外道求度生死。<a id="a-4a"></a>然其法中都无解脱出世之法。<a id="a-4b"></a>没生死河丧善身命堕三恶道。<a id="a-4c"></a>今见此论当随顺行得出生死。<a id="a-4d"></a>外道经论如愚狂语。<a id="a-4e"></a>九十六种道悉皆虚伪。<a id="a-4f"></a>唯有佛道至真至正。<a id="a-4g"></a>六师之徒及余智者。<a id="a-4h"></a>咸自称为一切智人。<a id="a-4i"></a>斯皆妄语。<a id="a-4j"></a>唯佛世尊是一切智。<a id="a-4k"></a>诚实不虚。<a id="a-4l"></a>时憍尸迦即说偈言。</p>
  <p id="a4m">外道所为作　　虚妄不真实</p>
  <p id="a4n">犹如小儿戏　　聚土作城郭</p>
  <p id="a4o">醉象践蹈之　　散坏无遗余</p>
  <p id="a4p">佛破诸外论　　其事亦如是</p>
  <p id="a4q">时憍尸迦婆罗门。<a id="a-4r"></a>深于佛法生信敬心。<a id="a-4s"></a>舍外道法除去邪见。<a id="a-4t"></a>昼夜常读十二缘经。<a id="a-4u"></a>时其所亲方与诸婆罗门。<a id="a-4v"></a>归还其家问其妇言。<a id="a-4w"></a>我闻憍尸迦来至于此。<a id="a-4x"></a>今何所在。<a id="a-4y"></a>妇语夫言。<a id="a-4z"></a>彼婆罗门向借经书。<a id="a-50"></a>我取与之。<a id="a-51"></a>不识何经。<a id="a-52"></a>然其得已披揽翻覆。<a id="a-53"></a>弹指赞叹熙怡异常。<a id="a-54"></a>夫闻其言即往其所。<a id="a-55"></a>见憍尸迦端坐思惟。<a id="a-56"></a>即问之言。<a id="a-57"></a>汝于今者何所思惟。<a id="a-58"></a>时憍尸迦说偈答曰。</p>
  <p id="a59">愚痴无智慧　　周回三有中</p>
  <p id="a5A">如彼陶家轮　　轮转无穷已</p>
  <p id="a5B">我思十二缘　　解脱之方所</p>
  <p id="a5C">尔时亲友即语之言。<a id="a-5D"></a>汝于是经乃能深生希有之想。<a id="a-5E"></a>我释种边而得此经。<a id="a-5F"></a>将欲洗却其字以用书彼毗世师经。<a id="a-5G"></a>憍尸迦婆罗门闻是语已呵责亲友。<a id="a-5H"></a>汝愚痴人。<a id="a-5I"></a>云何乃欲水洗斯经。<a id="a-5J"></a>如是妙法宜用真金而以书写。<a id="a-5K"></a>盛以宝函种种供养。<a id="a-5L"></a>即说偈言。</p>
  <p id="a5M">设我有财宝　　以真金造塔</p>
  <p id="a5N">七珍用厕填　　宝案妙巾袠</p>
  <p id="a5O">庄严极殊妙　　而用以供养</p>
  <p id="a5P">虽作如是事　　尚不称我意</p>
  <p id="a5Q">时其亲友闻斯语已。<a id="a-5R"></a>甚怀忿恚而作是言。<a id="a-5S"></a>今此经中有何深妙未曾有事。<a id="a-5T"></a>何必胜彼毗世师经。<a id="a-5U"></a>欲以真金种种珍宝而为供养。<a id="a-5V"></a>时憍尸迦闻是语已。<a id="a-5W"></a>愁然作色而作是言。<a id="a-5X"></a>汝今何故轻蔑佛经至于是乎。<a id="a-5Y"></a>彼毗世师论极有过患。<a id="a-5Z"></a>云何乃用比于佛语。<a id="a-5a"></a>如毗世师论不知法相错乱因果。<a id="a-5b"></a>于瓶因果浅近之法。<a id="a-5c"></a>尚无慧解分别能知。<a id="a-5d"></a>况解人身身根觉慧因果之义。<a id="a-5e"></a>尔时其亲友语憍尸迦言。<a id="a-5f"></a>汝今何故言毗世师论不解因果。<a id="a-5g"></a>彼论中说破瓦以为瓶因。<a id="a-5h"></a>云何而言不解因果。<a id="a-5i"></a>憍尸迦言。<a id="a-5j"></a>汝毗世师论实有是语。<a id="a-5k"></a>然无道理。<a id="a-5l"></a>汝今且观如因于缕以为经纬然后有叠。<a id="a-5m"></a>瓶瓨亦尔。<a id="a-5n"></a>先有瓶故然后有瓦。<a id="a-5o"></a>若先无瓶云何有瓦。<a id="a-5p"></a>复次破瓦无用瓶瓨有用。<a id="a-5q"></a>是以破瓦不得为因。<a id="a-5r"></a>现见陶师取泥成瓶不用破瓦。<a id="a-5s"></a>又见瓶坏后有破瓦。<a id="a-5t"></a>瓶若未坏云何有破。<a id="a-5u"></a>时亲友言。<a id="a-5v"></a>汝意谓若毗世师论都无道理。<a id="a-5w"></a>我等宁可徒劳其功而自辛苦。<a id="a-5x"></a>时亲友徒党诸婆罗门闻是语已心生愁恼。<a id="a-5y"></a>若如其言。<a id="a-5z"></a>毗世师论即于今日不可信耶。<a id="a-60"></a>憍尸迦言。<a id="a-61"></a>毗世师论非但今者不可取信。<a id="a-62"></a>于昔已来善观察者久不可信。<a id="a-63"></a>所以然者。<a id="a-64"></a>昔佛十力未出世时。<a id="a-65"></a>一切众生皆为无明之所覆蔽。<a id="a-66"></a>盲无目故。<a id="a-67"></a>于毗世师论生于明想。<a id="a-68"></a>佛日既出慧明照了。<a id="a-69"></a>毗世师论无所知晓。<a id="a-6A"></a>都应弃舍。<a id="a-6B"></a>譬如鸱鸺夜则游行能有力用。<a id="a-6C"></a>昼则藏窜无有力用。<a id="a-6D"></a>毗世师论亦复如是。<a id="a-6E"></a>佛日既出彼论无用。<a id="a-6F"></a>亲友复言。<a id="a-6G"></a>若如汝言。<a id="a-6H"></a>毗世师论不如佛经。<a id="a-6I"></a>然此佛经宁可得比僧佉论耶。<a id="a-6J"></a>憍尸迦言。<a id="a-6K"></a>如僧佉经说有五分论义得尽。<a id="a-6L"></a>第一言誓。<a id="a-6M"></a>第二因。<a id="a-6N"></a>第三喻。<a id="a-6O"></a>第四等同。<a id="a-6P"></a>第五决定。<a id="a-6Q"></a>汝僧佉经中无有譬喻可得明了如牛犎者。<a id="a-6R"></a>况辩法相而能明了。<a id="a-6S"></a>何以故。<a id="a-6T"></a>汝僧佉经中说钵罗陀那不生如常遍一切处亦处处去。<a id="a-6U"></a>如僧佉经中说钵罗陀那不从他生而体是常。<a id="a-6V"></a>能生一切遍一切处去至处处。<a id="a-6W"></a>说如是事多有[億-音+(夫*夫)]过。<a id="a-6X"></a>何以故。<a id="a-6Y"></a>于三有中无有一法但能生物不从他生。<a id="a-6Z"></a>是故有过。<a id="a-6a"></a>复次遍一切处能至处处。<a id="a-6b"></a>此亦有过。<a id="a-6c"></a>何以故。<a id="a-6d"></a>若先遍者去何所至。<a id="a-6e"></a>若去至者遍则不遍。<a id="a-6f"></a>二理相违其义自破。<a id="a-6g"></a>若如是者是则无常。<a id="a-6h"></a>如其所言不从他生而能生物遍一切处去至处处。<a id="a-6i"></a>是语非也。<a id="a-6j"></a>亲友婆罗门闻是语已语憍尸迦言。<a id="a-6k"></a>汝与释种便为朋党。<a id="a-6l"></a>故作是说。<a id="a-6m"></a>然佛经中亦有大过。<a id="a-6n"></a>说言生死无有本际。<a id="a-6o"></a>又复说言一切法中悉无有我。<a id="a-6p"></a>时憍尸迦语亲友言。<a id="a-6q"></a>我见佛法生死无际。<a id="a-6r"></a>一切无我故。<a id="a-6s"></a>吾今者敬信情笃。<a id="a-6t"></a>若人计我终不能得解脱之道。<a id="a-6u"></a>若知无我则无贪欲。<a id="a-6v"></a>无贪欲故便得解脱。<a id="a-6w"></a>若计有我则有贪爱。<a id="a-6x"></a>既有贪爱遍于生死。<a id="a-6y"></a>云何能得解脱之道。<a id="a-6z"></a>复次若言生死有初始者。<a id="a-70"></a>此初身者。<a id="a-71"></a>为从善恶而得此身。<a id="a-72"></a>为不从善恶自然有耶。<a id="a-73"></a>若从善恶而得身者。<a id="a-74"></a>则不得名初始有身。<a id="a-75"></a>若不从善恶得此身者。<a id="a-76"></a>此善恶法。<a id="a-77"></a>云何而有。<a id="a-78"></a>若如是者汝法则为半从因生半不从因。<a id="a-79"></a>如是说者有大过失。<a id="a-7A"></a>我佛法无始故无罪咎。<a id="a-7B"></a>于时亲友语憍尸迦。<a id="a-7C"></a>有缚则有解。<a id="a-7D"></a>汝说无我则无有缚。<a id="a-7E"></a>若无有缚谁得解脱。<a id="a-7F"></a>憍尸迦言。<a id="a-7G"></a>虽无有我犹有缚解。<a id="a-7H"></a>何以故。<a id="a-7I"></a>烦恼覆故则为所缚。<a id="a-7J"></a>若断烦恼则得解脱。<a id="a-7K"></a>是故虽复无我犹有缚解。<a id="a-7L"></a>诸婆罗门复作是言。<a id="a-7M"></a>若无我者谁至后世。<a id="a-7N"></a>时憍尸迦。<a id="a-7O"></a>语诸人言。<a id="a-7P"></a>汝等善听。<a id="a-7Q"></a>从于过去烦恼诸业得现在身及以诸根从今现在复造诸业。<a id="a-7R"></a>以是因缘得未来身及以诸根。<a id="a-7S"></a>我于今者。<a id="a-7T"></a>乐说譬喻以明斯义。<a id="a-7U"></a>譬如谷子众缘和合故得生芽。<a id="a-7V"></a>然此种子实不生芽。<a id="a-7W"></a>种子灭故芽便增长。<a id="a-7X"></a>子灭故不常。<a id="a-7Y"></a>芽生故不断。<a id="a-7Z"></a>佛说受身亦复如是。<a id="a-7a"></a>虽复无我业报不失。<a id="a-7b"></a>诸婆罗门言。<a id="a-7c"></a>我闻汝说无我之法洗我心垢。<a id="a-7d"></a>犹有少疑今欲咨问。<a id="a-7e"></a>若无我者先所作事云何故忆而不忘失。<a id="a-7f"></a>答曰。<a id="a-7g"></a>以有念觉与心相应。<a id="a-7h"></a>便能忆念三世之事而不忘失。<a id="a-7i"></a>又问。<a id="a-7j"></a>若无我者过去已灭现在心生。<a id="a-7k"></a>生灭既异。<a id="a-7l"></a>云何而得忆念不忘。<a id="a-7m"></a>答曰。<a id="a-7n"></a>一切受生识为种子入母胎田。<a id="a-7o"></a>爱水润渍身树得生。<a id="a-7p"></a>如胡桃子随类而生。<a id="a-7q"></a>此阴造业能感后阴。<a id="a-7r"></a>然此前阴不生后阴。<a id="a-7s"></a>以业因缘故便受后阴。<a id="a-7t"></a>生灭虽异相续不断。<a id="a-7u"></a>如婴儿病与乳母药儿患得愈。<a id="a-7v"></a>母虽非儿药之力势能及于儿。<a id="a-7w"></a>阴亦如是。<a id="a-7x"></a>以有业力便受后阴忆念不忘。<a id="a-7y"></a>诸婆罗门复作是言。<a id="a-7z"></a>汝所读经中但说无我法。<a id="a-80"></a>今汝解悟生欢喜耶。<a id="a-81"></a>时憍尸迦即为诵十二缘经而语之言。<a id="a-82"></a>无明缘行。<a id="a-83"></a>行缘识。<a id="a-84"></a>乃至生缘老死忧悲苦恼。<a id="a-85"></a>无明灭则行灭。<a id="a-86"></a>乃至老死灭故忧悲苦恼灭。<a id="a-87"></a>以从众缘无有宰主。<a id="a-88"></a>便于其中解悟无我。<a id="a-89"></a>非经文中但说无我。<a id="a-8A"></a>复次以有身故则便有心。<a id="a-8B"></a>以有身心诸根有用识解分别。<a id="a-8C"></a>我悟斯事便解无我。<a id="a-8D"></a>又问。<a id="a-8E"></a>若如汝言生死受身相续不断。<a id="a-8F"></a>设有身见有何过咎。<a id="a-8G"></a>答曰。<a id="a-8H"></a>以身见故造作诸业。<a id="a-8I"></a>于五趣中受善恶身形。<a id="a-8J"></a>得恶形时受诸苦恼。<a id="a-8K"></a>若断身见不起诸业。<a id="a-8L"></a>不起诸业故则不受身。<a id="a-8M"></a>不受身故众患永息。<a id="a-8N"></a>则得涅槃。<a id="a-8O"></a>云何说言身见非过。<a id="a-8P"></a>复次若身见非过咎者。<a id="a-8Q"></a>应无生死不于三有受生死苦。<a id="a-8R"></a>是故有过。<a id="a-8S"></a>时婆罗门逆顺观察十二缘义。<a id="a-8T"></a>深生信解。<a id="a-8U"></a>心怀庆幸。<a id="a-8V"></a>略赞佛法。<a id="a-8W"></a>而说偈言。</p>
  <p id="a8X">如来在世时　　说法摧诸论</p>
  <p id="a8Y">佛日照世间　　群邪皆隐蔽</p>
  <p id="a8Z">我今遇遗法　　如在世尊前</p>
  <p id="a8a">释种中胜妙　　深达诸法相</p>
  <p id="a8b">所言如来者　　真实而不虚</p>
  <p id="a8c">逆顺观诸法　　名闻普遍满</p>
  <p id="a8d">向佛涅槃方　　恭敬合掌礼</p>
  <p id="a8e">叹言佛世尊　　实有大悲心</p>
  <p id="a8f">诸仙中最胜　　世间无伦疋</p>
  <p id="a8g">我今归依彼　　无等戒定慧</p>
  <p id="a8h">憍尸迦言。<a id="a-8i"></a>汝今云何乃尔深解佛之功德。<a id="a-8j"></a>亲友答言。<a id="a-8k"></a>我闻此法。<a id="a-8l"></a>是故知佛无量功德。<a id="a-8m"></a>如沉水香黑重津腻。<a id="a-8n"></a>以是因缘烧之甚香远近皆闻。<a id="a-8o"></a>如是我见如来定慧身故。<a id="a-8p"></a>便知世尊有大功德。<a id="a-8q"></a>我于今者虽不睹佛见佛圣迹则知最胜。<a id="a-8r"></a>亦如有人于花池边见象足迹则知其大。<a id="a-8s"></a>睹因缘论虽不见佛知佛圣迹功德最大。<a id="a-8t"></a>见其亲友深生信解叹未曾有。<a id="a-8u"></a>而作是言。<a id="a-8v"></a>汝于昔来读诵外典亦甚众多。<a id="a-8w"></a>今闻佛经须臾之顷解其义趣。<a id="a-8x"></a>悉舍外典极为希有。<a id="a-8y"></a>即说偈言。</p>
  <p id="a8z">除去邪见论　　信解正真法</p>
  <p id="a90">如是人难得　　是故叹希有</p>
  <p id="a91">不但叹于汝　　亦叹外诸论</p>
  <p id="a92">因其理鄙浅　　我等悉舍离</p>
  <p id="a93">以彼诸论有过咎故。<a id="a-94"></a>令我等辈得生厌离生信解心。<a id="a-95"></a>佛实大人无与等者。<a id="a-96"></a>名称普闻遍十方刹。<a id="a-97"></a>外诸邪论前后有过。<a id="a-98"></a>犹如谄语不可辩了。<a id="a-99"></a>由彼有过令我弃舍得入佛法。<a id="a-9A"></a>犹如春夏之时人患日热皆欲离之。<a id="a-9B"></a>既至冬寒人皆思念。<a id="a-9C"></a>外道诸论亦复如是。<a id="a-9D"></a>诚应舍离如夏时日。<a id="a-9E"></a>然由此论得生信心亦宜思念。<a id="a-9F"></a>犹如寒时思念彼日。<a id="a-9G"></a>于时亲友问憍尸迦。<a id="a-9H"></a>我等今者当作何事。<a id="a-9I"></a>憍尸迦言。<a id="a-9J"></a>今宜舍弃一切邪论。<a id="a-9K"></a>于佛法中出家学道。<a id="a-9L"></a>所以者何。<a id="a-9M"></a>如夜闇中然大炬火一切鸽鸟皆悉堕落。<a id="a-9N"></a>佛智慧灯既出于世。<a id="a-9O"></a>一切外道悉应颠坠。<a id="a-9P"></a>是故今欲出家学道。<a id="a-9Q"></a>于是憍尸迦从亲友家。<a id="a-9R"></a>即诣僧坊求索出家。<a id="a-9S"></a>出家已后得阿罗汉。<a id="a-9T"></a>何因缘故说是事耶。<a id="a-9U"></a>以诸外道常为邪论之所幻惑故。<a id="a-9V"></a>说十二因缘经论而破析之。</p>
  <p data-pb></p>
  <h2 id="a9W">（三）</h2>
  <p id="a9X">复次夫取福田当取其德。<a id="a-9Y"></a>不应简择少壮老弊。<a id="a-9Z"></a>我昔曾闻。<a id="a-9a"></a>有檀越遣知识道人诣僧伽蓝请诸众僧。<a id="a-9b"></a>但求老大不用年少。<a id="a-9c"></a>后知识道人请诸众僧。<a id="a-9d"></a>次到沙弥。<a id="a-9e"></a>然其不用。<a id="a-9f"></a>沙弥语言。<a id="a-9g"></a>何故不用我等沙弥。<a id="a-9h"></a>答言。<a id="a-9i"></a>檀越不用非是我也。<a id="a-9j"></a>劝化道人即说偈言。</p>
  <p id="a9k">耆年有宿德　　发白而面皱</p>
  <p id="a9l">秀眉齿缺落　　背偻支节缓</p>
  <p id="a9m">檀越乐如是　　不喜见幼小</p>
  <p id="a9n">时寺中有诸沙弥。<a id="a-9o"></a>尽是罗汉。<a id="a-9p"></a>譬如有人触恼师子枨其腰脉令其嗔恚。<a id="a-9q"></a>诸沙弥等皆作是语。<a id="a-9r"></a>彼之檀越愚无智慧。<a id="a-9s"></a>不乐有德唯贪耆老。<a id="a-9t"></a>时诸沙弥即说偈言。</p>
  <p id="a9u">所谓长老者　　不必在白发</p>
  <p id="a9v">面皱牙齿落　　愚痴无智慧</p>
  <p id="a9w">所贵能修福　　除灭去众恶</p>
  <p id="a9x">净修梵行者　　是名为长老</p>
  <p id="a9y">我等于毁誉　　不生增减心</p>
  <p id="a9z">但令彼檀越　　获得于罪过</p>
  <p id="aA0">又于僧福田　　诽谤生增减</p>
  <p id="aA1">我等应速往　　起发彼檀越</p>
  <p id="aA2">莫令堕恶趣　　彼诸沙弥等</p>
  <p id="aA3">寻以神通力　　化作老人像</p>
  <p id="aA4">发白而面皱　　秀眉牙齿落</p>
  <p id="aA5">偻脊而柱杖　　诣彼檀越家</p>
  <p id="aA6">檀越既见已　　心生大欢庆</p>
  <p id="aA7">烧香散名花　　速请令就坐</p>
  <p id="aA8">既至须臾顷　　还服沙弥形</p>
  <p id="aA9">檀越生惊愕　　变化乃如是</p>
  <p id="aAA">为饮天甘露　　容色忽鲜变</p>
  <p id="aAB">尔时沙弥即作是言。<a id="a-AC"></a>我非夜叉亦非罗刹。<a id="a-AD"></a>先见檀越选择耆老。<a id="a-AE"></a>于僧福田生高下想坏汝善根。<a id="a-AF"></a>故作是化令汝改悔。<a id="a-AG"></a>即说偈言。</p>
  <p id="aAH">譬如蚊子[目*(隹/乃)]　　欲尽大海底</p>
  <p id="aAI">世间无能测　　众僧功德者</p>
  <p id="aAJ">一切皆无能　　筹量僧功德</p>
  <p id="aAK">况汝独一己　　而欲测量彼</p>
  <p id="aAL">沙弥复言。<a id="a-AM"></a>汝今不应校量众僧耆少形相。<a id="a-AN"></a>夫求法者不观形相唯在智慧。<a id="a-AO"></a>身虽幼稚断诸结漏得于圣道。<a id="a-AP"></a>虽老放逸是名幼小。<a id="a-AQ"></a>汝所为作甚为不是。<a id="a-AR"></a>若以爪指欲尽海底。<a id="a-AS"></a>无有是处。<a id="a-AT"></a>汝亦如是。<a id="a-AU"></a>欲以汝智测量福田而知高下。<a id="a-AV"></a>亦无是处。<a id="a-AW"></a>汝宁不闻如来所说四不轻经。<a id="a-AX"></a>王子蛇火沙弥等都不可轻。<a id="a-AY"></a>世尊所说庵罗果喻。<a id="a-AZ"></a>内生外熟。<a id="a-Aa"></a>外生内熟莫妄称量前人长短。<a id="a-Ab"></a>一念之中亦可得道。<a id="a-Ac"></a>汝于今者极有大过。<a id="a-Ad"></a>汝若有疑今悉可问。<a id="a-Ae"></a>从今已后更莫如是于僧福田生分别想。<a id="a-Af"></a>即说偈言。</p>
  <p id="aAg">众僧功德海　　无能测量者</p>
  <p id="aAh">佛尚生欣敬　　自以百偈赞</p>
  <p id="aAi">况余一切人　　而当不称叹</p>
  <p id="aAj">广大良福田　　种少获大利</p>
  <p id="aAk">释迦和合众　　是名第三宝</p>
  <p id="aAl">于诸大众中　　勿以貌取人</p>
  <p id="aAm">不可以种族　　威仪巧言说</p>
  <p id="aAn">未测其内德　　睹形生宗仰</p>
  <p id="aAo">观形虽幼弱　　聪慧有高德</p>
  <p id="aAp">不知内心行　　乃更生轻蔑</p>
  <p id="aAq">譬如大丛林　　薝卜杂伊兰</p>
  <p id="aAr">众树虽参差　　语林则不异</p>
  <p id="aAs">僧虽有长幼　　不应生分别</p>
  <p id="aAt">迦葉欲出家　　舍身上妙服</p>
  <p id="aAu">取库最下衣　　犹直十万金</p>
  <p id="aAv">众僧之福田　　其事亦如是</p>
  <p id="aAw">供养最下者　　获报十万身</p>
  <p id="aAx">譬如大海水　　不宿于死尸</p>
  <p id="aAy">僧海亦如是　　不容毁禁者</p>
  <p id="aAz">于诸凡夫僧　　最下持少戒</p>
  <p id="aB0">恭敬加供养　　能获大果报</p>
  <p id="aB1">是故于众僧　　耆老及少年</p>
  <p id="aB2">等心而供养　　不应生分别</p>
  <p id="aB3">尔时檀越闻是语已身毛为竖。<a id="a-B4"></a>五体投地求哀忏悔。<a id="a-B5"></a>凡夫愚人多有[億-音+(夫*夫)]咎。<a id="a-B6"></a>愿听忏悔。<a id="a-B7"></a>所有疑惑幸为解释。<a id="a-B8"></a>即说偈言。</p>
  <p id="aB9">汝有大智慧　　以断诸疑网</p>
  <p id="aBA">我若不咨问　　则非有智者</p>
  <p id="aBB">尔时沙弥即告之曰。<a id="a-BC"></a>恣汝所问当为汝说。<a id="a-BD"></a>檀越问言。<a id="a-BE"></a>大德。<a id="a-BF"></a>敬信佛僧何者为胜。<a id="a-BG"></a>沙弥答曰。<a id="a-BH"></a>汝宁不知有三宝乎。<a id="a-BI"></a>檀越言。<a id="a-BJ"></a>我今虽复知有三宝。<a id="a-BK"></a>然三宝中岂可无有一最胜耶。<a id="a-BL"></a>沙弥答曰。<a id="a-BM"></a>我于佛僧不见增减。<a id="a-BN"></a>即说偈言。</p>
  <p id="aBO">大姓婆罗门　　厥名突罗阇</p>
  <p id="aBP">毁誉佛不异　　以食施如来</p>
  <p id="aBQ">如来既不受　　三界无能消</p>
  <p id="aBR">掷置于水中　　烟炎同时起</p>
  <p id="aBS">瞿昙弥奉衣　　佛敕施众僧</p>
  <p id="aBT">以是因缘故　　三宝等无异</p>
  <p id="aBU">尔时檀越闻是语已。<a id="a-BV"></a>即作是言。<a id="a-BW"></a>如其佛僧等无异者。<a id="a-BX"></a>何故以食置于水中不与众僧。<a id="a-BY"></a>沙弥答言。<a id="a-BZ"></a>如来于食都无吝惜。<a id="a-Ba"></a>为欲显示众僧德力故为是耳。<a id="a-Bb"></a>所以者何。<a id="a-Bc"></a>佛观此食。<a id="a-Bd"></a>三界之中无能消者。<a id="a-Be"></a>置于水中水即炎起。<a id="a-Bf"></a>然瞿昙弥故以衣奉佛。<a id="a-Bg"></a>佛回与僧。<a id="a-Bh"></a>众僧受已无有变异。<a id="a-Bi"></a>是故当知。<a id="a-Bj"></a>僧有大德。<a id="a-Bk"></a>得大名称佛僧无异。<a id="a-Bl"></a>时彼檀越即作是言。<a id="a-Bm"></a>自今以后于众僧所若老若少等心恭敬不生分别。<a id="a-Bn"></a>沙弥答言。<a id="a-Bo"></a>汝若如是不久当得见谛之道。<a id="a-Bp"></a>即说偈言。</p>
  <p id="aBq">多闻与持戒　　禅定及智慧</p>
  <p id="aBr">趣向三乘人　　得果并与向</p>
  <p id="aBs">譬如辛头河　　流注入大海</p>
  <p id="aBt">是等诸贤圣　　悉入僧大海</p>
  <p id="aBu">譬如雪山中　　具足诸妙药</p>
  <p id="aBv">亦如好良田　　增长于种子</p>
  <p id="aBw">贤善诸智人　　悉从僧中出</p>
  <p id="aBx">说是偈已而作是言。<a id="a-By"></a>檀越汝宁不闻经中。<a id="a-Bz"></a>阿尼虑头难提黔毗罗。<a id="a-C0"></a>此三族姓子鬼神大将。<a id="a-C1"></a>名曰伽扶。<a id="a-C2"></a>白佛言。<a id="a-C3"></a>世尊。<a id="a-C4"></a>一切世界若天若人若魔若梵。<a id="a-C5"></a>若能心念此三族姓子者。<a id="a-C6"></a>皆能令其得利安乐。<a id="a-C7"></a>僧中三人尚能利益。<a id="a-C8"></a>况复大众。<a id="a-C9"></a>即说偈言。</p>
  <p id="aCA">三人不成僧　　念则得利益</p>
  <p id="aCB">如彼鬼将言　　未得名念僧</p>
  <p id="aCC">尚获是大利　　况复念僧者</p>
  <p id="aCD">是故汝当知　　功德诸善事</p>
  <p id="aCE">皆从僧中出　　譬如大龙雨</p>
  <p id="aCF">唯海能堪受　　众僧亦如是</p>
  <p id="aCG">能受大法雨　　是故汝应当</p>
  <p id="aCH">专心念众僧　　如是众僧者</p>
  <p id="aCI">是诸善之群　　解脱之大众</p>
  <p id="aCJ">僧犹勇健军　　能摧魔怨敌</p>
  <p id="aCK">如是众僧者　　胜智之丛林</p>
  <p id="aCL">一切诸善行　　运集在其中</p>
  <p id="aCM">趣三乘解脱　　大胜之伴党</p>
  <p id="aCN">尔时沙弥说偈赞已。<a id="a-CO"></a>檀越眷属心大欢喜。<a id="a-CP"></a>皆得须陀洹果。</p>
 </body>
</html>