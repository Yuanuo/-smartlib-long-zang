<!doctype html>
<html id="z3IBVRuyK" data-ver="785">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第五</h1>
  <h2 id="a2">（二三）</h2>
  <p id="a3">复次若人亲近有智善友。<a id="a-4"></a>能令身心内外俱净。<a id="a-5"></a>斯则名为真善丈夫。<a id="a-6"></a>我昔曾闻。<a id="a-7"></a>有一比丘次第乞食至大婆罗门家。<a id="a-8"></a>时彼家中遇比丘已。<a id="a-9"></a>屋栋摧折打破水瓮。<a id="a-A"></a>牸牛绝靷四向驰走。<a id="a-B"></a>时婆罗门即作是言。<a id="a-C"></a>斯何不祥。<a id="a-D"></a>不吉之人来入吾家有此变怪。<a id="a-E"></a>比丘闻已即答之言。<a id="a-F"></a>汝颇见汝家内诸小儿等[月*於]瘦腹胀面目肿不。<a id="a-G"></a>婆罗门言。<a id="a-H"></a>我先见之。<a id="a-I"></a>比丘复言。<a id="a-J"></a>汝舍之中有夜叉鬼。<a id="a-K"></a>依汝舍住吸人精气。<a id="a-L"></a>故令汝家诸小儿等有斯疹疾。<a id="a-M"></a>今此夜叉以畏于我恐怖逃避。<a id="a-N"></a>以是令汝梁折瓮破牸牛绝靷。<a id="a-O"></a>婆罗门言。<a id="a-P"></a>汝有何力。<a id="a-Q"></a>比丘答言。<a id="a-R"></a>我以亲近如来法教有此威力。<a id="a-S"></a>故令夜叉畏我如是。<a id="a-T"></a>婆罗门复作是言。<a id="a-U"></a>云何名为如来法教。<a id="a-V"></a>于时比丘次第为说佛法教诫。<a id="a-W"></a>令婆罗门夫妇闻已心意解悟俱得须陀洹果。<a id="a-X"></a>时婆罗门。<a id="a-Y"></a>即说偈言。</p>
  <p id="aZ">善哉上德者　　善说真实法</p>
  <p id="aa">佛教从耳闻　　入我心屋宅</p>
  <p id="ab">使我家安隐　　为我作拥护</p>
  <p id="ac">唯愿于今者　　少听我所说</p>
  <p id="ad">破我心意舍　　折我愚痴梁</p>
  <p id="ae">善为我驱遣　　吸功德夜叉</p>
  <p id="af">除诸见罗刹　　惑盗以为瓮</p>
  <p id="ag">身见水盈满　　今者已破坏</p>
  <p id="ah">痴乳牛奔走　　挽绝无明靷</p>
  <p id="ai">如向所见事　　悉集我身中</p>
  <p id="aj">诸色犹如镜　　影像在中现</p>
  <p id="ak">无始生死中　　未曾见斯事</p>
  <p id="al">我今因于汝　　始见四圣谛</p>
  <p id="am">今值善知识　　缘会故相遇</p>
  <p id="an">除我心贪患　　去我家中鬼</p>
  <p id="ao">世间久已传　　四围陀所说</p>
  <p id="ap">应作于大祀　　庄严种种物</p>
  <p id="aq">备具祀场上　　恒河等大济</p>
  <p id="ar">洗浴除罪过　　速疾得生天</p>
  <p id="as">我昔来修行　　未曾得果报</p>
  <p id="at">然我未能知　　为定得不得</p>
  <p id="au">祀祠及洗浴　　不如近善友</p>
  <p id="av">我今近善友　　已获其果证</p>
  <p id="aw">不生又不死　　解脱趣涅槃</p>
  <p id="ax">永离怖畏处　　非是财宝求</p>
  <p id="ay">假王威势力　　投岩赴焰火</p>
  <p id="az">严切寒冬月　　冻冰儭其体</p>
  <p id="a10">盛夏郁蒸时　　五热以炙身</p>
  <p id="a11">编椽及棘刺　　寝卧于其上</p>
  <p id="a12">越山渡大海　　祀火而咒说</p>
  <p id="a13">如是苦行等　　不能得涅槃</p>
  <p id="a14">唯有修禅智　　戒闻及专精</p>
  <p id="a15">如此法事等　　为何从而获</p>
  <p id="a16">必因善知识　　然后能具得</p>
  <p data-pb></p>
  <h2 id="a17">（二四）</h2>
  <p id="a18">复次若人为恶应堕地狱。<a id="a-19"></a>遇善知识能灭其罪得生人天。<a id="a-1A"></a>我昔曾闻。<a id="a-1B"></a>有婆迦利人至中天竺。<a id="a-1C"></a>时天竺国王即用彼人为聚落主。<a id="a-1D"></a>时聚落中多诸婆罗门有亲近者。<a id="a-1E"></a>为聚落主说罗摩延书。<a id="a-1F"></a>又婆罗他书说。<a id="a-1G"></a>阵战死者命终生天。<a id="a-1H"></a>投火死者亦生天上。<a id="a-1I"></a>又说天上种种快乐。<a id="a-1J"></a>辞章巧妙。<a id="a-1K"></a>而作是说。<a id="a-1L"></a>使聚落主心意骇动谓必有是。<a id="a-1M"></a>即作火坑。<a id="a-1N"></a>聚香薪[卄/積]作婆罗门会。<a id="a-1O"></a>诸人云集来至会所。<a id="a-1P"></a>时聚落主将欲投火。<a id="a-1Q"></a>此聚落主与一释种比丘先共相识。<a id="a-1R"></a>尔时比丘来至其家。<a id="a-1S"></a>见聚落主。<a id="a-1T"></a>于其家中种种庄严。<a id="a-1U"></a>比丘问言。<a id="a-1V"></a>欲作何等。<a id="a-1W"></a>聚落主言。<a id="a-1X"></a>我欲生天。<a id="a-1Y"></a>比丘问言。<a id="a-1Z"></a>汝云何去。<a id="a-1a"></a>寻即答言。<a id="a-1b"></a>我投火坑便得生天。<a id="a-1c"></a>比丘问言。<a id="a-1d"></a>汝颇知天道不。<a id="a-1e"></a>答言不知。<a id="a-1f"></a>比丘问言。<a id="a-1g"></a>汝若不知云何得去。<a id="a-1h"></a>汝今行时。<a id="a-1i"></a>从一聚落至一聚落。<a id="a-1j"></a>尚须引导而知途路。<a id="a-1k"></a>况彼天上道路长远。<a id="a-1l"></a>忉利天上去此三百三十六万里。<a id="a-1m"></a>无人引导。<a id="a-1n"></a>何由能得至彼天上。<a id="a-1o"></a>若天上乐者。<a id="a-1p"></a>彼上座婆罗门。<a id="a-1q"></a>年既老大贫于财物。<a id="a-1r"></a>其妇又老面首丑恶。<a id="a-1s"></a>何所爱乐何不将去共向天上。<a id="a-1t"></a>时彼聚落主既闻语已。<a id="a-1u"></a>作是思惟。<a id="a-1v"></a>若投火坑得生天者。<a id="a-1w"></a>彼婆罗门应共我去。<a id="a-1x"></a>所以者何。<a id="a-1y"></a>彼婆罗门贫穷困苦无可爱恋。<a id="a-1z"></a>应当舍苦就彼天乐。<a id="a-20"></a>若其不去徒作欺诳欲杀于我。<a id="a-21"></a>作是念已即便前捉上座婆罗门手。<a id="a-22"></a>欲共投火俱向天上。<a id="a-23"></a>时婆罗门挌不肯去。<a id="a-24"></a>何以故。<a id="a-25"></a>婆罗门等但为钱财来至会所。<a id="a-26"></a>时聚落主见婆罗门不欲入火。<a id="a-27"></a>即说偈言。</p>
  <p id="a28">如所闻上天　　众乐不可计</p>
  <p id="a29">触物生贪着　　视东而忘西</p>
  <p id="a2A">计其家所有　　一切众乐具</p>
  <p id="a2B">比方于天上　　犹若以芥子</p>
  <p id="a2C">以方于太山　　若其必少欲</p>
  <p id="a2D">而无贪著者　　我今观察汝</p>
  <p id="a2E">贪欲剧炽火　　若不用妇女</p>
  <p id="a2F">看守丑老妻　　而来至此会</p>
  <p id="a2G">贪求于钱财　　用供给其家</p>
  <p id="a2H">若爱恋其子　　不欲生天者</p>
  <p id="a2I">计彼生天力　　过足护汝子</p>
  <p id="a2J">若不知天道　　何故使我往</p>
  <p id="a2K">设知天道者　　何故格不去</p>
  <p id="a2L">云何喜教人　　欲使我投火</p>
  <p id="a2M">或贪我财物　　欲得分取用</p>
  <p id="a2N">云何无悲愍　　苦酷乃如是</p>
  <p id="a2O">或是先世怨　　必是大欺诳</p>
  <p id="a2P">与死作伴党　　劝令我生天</p>
  <p id="a2Q">劝奖我令死　　强逼我入火</p>
  <p id="a2R">教人远家居　　修于苦行法</p>
  <p id="a2S">投渊及赴火　　自饿亦断食</p>
  <p id="a2T">观其教旨意　　欲令门断绝</p>
  <p id="a2U">斯诸婆罗门　　乐为杀害事</p>
  <p id="a2V">是故我舍离　　当入于佛法</p>
  <p id="a2W">佛法大慈悲　　终不伤害物</p>
  <p id="a2X">大火焚山野　　麋鹿皆避走</p>
  <p id="a2Y">由其爱性命　　求觅清凉处</p>
  <p id="a2Z">我今亦应尔　　归诚求救护</p>
  <p id="a2a">尔时比丘见婆迦利心已厌患诸婆罗门。<a id="a-2b"></a>于三宝所深生信敬。<a id="a-2c"></a>赞言。<a id="a-2d"></a>善哉善哉。<a id="a-2e"></a>慧命。<a id="a-2f"></a>汝于今者始在天道。<a id="a-2g"></a>即说偈言。</p>
  <p id="a2h">佛语至天道　　及以解脱道</p>
  <p id="a2i">此语决定至　　中间终无错</p>
  <p id="a2j">一切智说道　　广略之别相</p>
  <p id="a2k">无害实语等　　施及伏诸根</p>
  <p id="a2l">是道与天道　　斯非诸苦行</p>
  <p id="a2m">投渊赴火等　　之所能获得</p>
  <p id="a2n">此可作死缘　　非天解脱因</p>
  <p id="a2o">往古人寿长　　诸仙寿亦长</p>
  <p id="a2p">厌患此身故　　不欲久住世</p>
  <p id="a2q">先习诸禅定　　断于欲界结</p>
  <p id="a2r">自知舍是身　　必生于梵天</p>
  <p id="a2s">无由得丧命　　投渊而赴火</p>
  <p id="a2t">由此丧命故　　得生梵天中</p>
  <p id="a2u">禅定断结故　　而得生梵天</p>
  <p id="a2v">不由投岩火　　得生于天上</p>
  <p id="a2w">彼有同伴仙　　以天眼观察</p>
  <p id="a2x">此死生何处　　见生梵天中</p>
  <p id="a2y">先见投渊死　　谓以此生天</p>
  <p id="a2z">余者愚不见　　谓为投渊火</p>
  <p id="a30">得生梵天上　　是故生倒见</p>
  <p id="a31">诸余婆罗门　　愚痴无智慧</p>
  <p id="a32">不观修禅定　　断除诸结使</p>
  <p id="a33">但睹投渊火　　谓得生天上</p>
  <p id="a34">由是倒惑故　　遂生诸经论</p>
  <p id="a35">愚者皆信受　　投渊而赴火</p>
  <p id="a36">智人善观察　　舍弃而不为</p>
  <p id="a37">修行诸善法　　以为天道因</p>
  <p id="a38">投渊赴火等　　非是修善行</p>
  <p id="a39">可得脱死缘　　亦非生天因</p>
  <p id="a3A">身心依佛法　　是名寂灭道</p>
  <p id="a3B">用是外道为　　无果徒受苦</p>
  <p id="a3C">钻水求醍醐　　虽劳永难得</p>
  <p data-pb></p>
  <h2 id="a3D">（二五）</h2>
  <p id="a3E">复次夫修施者当离八危。<a id="a-3F"></a>若积财宝危难甚多。<a id="a-3G"></a>智人修施是乃坚牢。<a id="a-3H"></a>我昔曾闻。<a id="a-3I"></a>有一国王谪罚商贾。<a id="a-3J"></a>而告之言。<a id="a-3K"></a>汝所有财悉疏示我。<a id="a-3L"></a>估客至家。<a id="a-3M"></a>思惟先来所施之物。<a id="a-3N"></a>施诸乞儿一餐之食。<a id="a-3O"></a>乃至并施鸟兽所有谷草。<a id="a-3P"></a>悉疏示王。<a id="a-3Q"></a>王见是已问言。<a id="a-3R"></a>如此之事何故疏来。<a id="a-3S"></a>估客答言。<a id="a-3T"></a>王先约敕所有财物悉疏示我。<a id="a-3U"></a>我所有财疏牒者是。<a id="a-3V"></a>即说偈言。</p>
  <p id="a3W">五家共有者　　今悉在家中</p>
  <p id="a3X">我今所牒者　　无有能侵夺</p>
  <p id="a3Y">如此所牒者　　王贼及水火</p>
  <p id="a3Z">皆所不能侵　　假设七日出</p>
  <p id="a3a">须弥及巨海　　一切悉融消</p>
  <p id="a3b">如此所施物　　不能烧一毫</p>
  <p id="a3c">钱财寄父母　　兄弟及姊妹</p>
  <p id="a3d">一切诸亲友　　悉皆有败失</p>
  <p id="a3e">唯有所施物　　终不可败衰</p>
  <p id="a3f">施为行宝藏　　世世恒随人</p>
  <p id="a3g">施为极亲友　　无有能坏者</p>
  <p id="a3h">贫穷之巨海　　极大可怖畏</p>
  <p id="a3i">施是坚牢船　　唯有惠施者</p>
  <p id="a3j">能得度彼岸　　我知施果报</p>
  <p id="a3k">是故无畏说　　所牒是我财</p>
  <p id="a3l">家中有财宝　　五家之所共</p>
  <p id="a3m">是故不敢牒　　言是我所有</p>
  <p id="a3n">王闻是语心生欢喜。<a id="a-3o"></a>赞言善哉。<a id="a-3p"></a>汝是福胜人。<a id="a-3q"></a>我今不用汝所有物。<a id="a-3r"></a>如汝所说。<a id="a-3s"></a>施是汝财。<a id="a-3t"></a>余财悉共。<a id="a-3u"></a>尔时国王。<a id="a-3v"></a>即说偈言。</p>
  <p id="a3w">若行惠施者　　自手而过与</p>
  <p id="a3x">应发欢喜心　　勿生悔恨想</p>
  <p id="a3y">是故未来世　　人天受快乐</p>
  <p id="a3z">所有资财物　　眼见己财宝</p>
  <p id="a40">分散属诸家　　不能速疾施</p>
  <p id="a41">无能侵夺者　　若人悭不施</p>
  <p id="a42">终为他所夺　　现在恶名闻</p>
  <p id="a43">来生多贫乏　　是为最愚痴</p>
  <p id="a44">见他人屋宅　　及以众财宝</p>
  <p id="a45">死后众家用　　毫厘不逐己</p>
  <p id="a46">目睹如此事　　不能生厌恶</p>
  <p id="a47">速疾舍财物　　财不五家共</p>
  <p id="a48">唯有修惠施　　死时一切舍</p>
  <p id="a49">无有随己者　　决定必舍离</p>
  <p id="a4A">然不得施报　　以见是事故</p>
  <p id="a4B">智者必应施　　二事俱名施</p>
  <p id="a4C">应当自施与　　檀越如大象</p>
  <p id="a4D">津腻香常流　　如是智檀越</p>
  <p id="a4E">功德利充满　　世人所赞叹</p>
  <p id="a4F">饶财悭不施　　为世所嗤笑</p>
  <p id="a4G">设复有财钱　　见乞方背去</p>
  <p id="a4H">虽复饶财宝　　名为贫衰患</p>
  <p id="a4I">施者虽贫穷　　常名有财富</p>
  <p id="a4J">悭贪虽多财　　不脱贫衰患</p>
  <p id="a4K">檀越以水施　　洗除心贪垢</p>
  <p id="a4L">悭无善乐报　　趣于死径路</p>
  <p id="a4M">必坠深坑阱　　种种众宝物</p>
  <p id="a4N">象马与牛羊　　神逝气绝时</p>
  <p id="a4O">一切悉舍去　　临终生苦恼</p>
  <p id="a4P">以是生眷恋　　怖畏大热恼</p>
  <p id="a4Q">修施者临终　　欢乐无悔恨</p>
  <p id="a4R">悭嫉智者讥　　施者贫与富</p>
  <p id="a4S">恒常受快乐　　悭者如塳间</p>
  <p id="a4T">人皆避远离　　悭贪者虽存</p>
  <p id="a4U">其实同饿鬼　　施者有名称</p>
  <p id="a4V">一切所钦仰　　智者之所爱</p>
  <p id="a4W">命终生天上　　诸有爱己者</p>
  <p id="a4X">云何不修施　　施为善好伴</p>
  <p id="a4Y">胜妙之资粮　　不用车马乘</p>
  <p id="a4Z">一切众侍卫　　施为行宝藏</p>
  <p id="a4a">后世之津梁　　布施离众难</p>
  <p id="a4b">五家不能侵　　何有爱己者</p>
  <p id="a4c">而当不修施　　若施百千万</p>
  <p id="a4d">后身得少许　　尚应修布施</p>
  <p id="a4e">况少修惠施　　大获于福报</p>
  <p id="a4f">是故有智者　　应当修布施</p>
  <p data-pb></p>
  <h2 id="a4g">（二六）</h2>
  <p id="a4h">复次若闻正说能解于缚。<a id="a-4i"></a>我昔曾闻。<a id="a-4j"></a>德叉尸罗国有罪之人闭僧坊中。<a id="a-4k"></a>于其夜中众僧说法。<a id="a-4l"></a>其被闭者。<a id="a-4m"></a>来至僧中次坐听法。<a id="a-4n"></a>有一比丘说于生死逆顺之经。<a id="a-4o"></a>说言。<a id="a-4p"></a>佛告诸比丘。<a id="a-4q"></a>凡愚之人不闻法者不知色。<a id="a-4r"></a>不知色习。<a id="a-4s"></a>不知色味。<a id="a-4t"></a>不知色过患。<a id="a-4u"></a>不知色出要。<a id="a-4v"></a>不知色厌。<a id="a-4w"></a>一切众生如实不知如是过患。<a id="a-4x"></a>若为色缚。<a id="a-4y"></a>是名真缚。<a id="a-4z"></a>何谓色缚。<a id="a-50"></a>视见端正。<a id="a-51"></a>是名色缚。<a id="a-52"></a>为色缚者内尽被缚。<a id="a-53"></a>而此色者于生死中不知其根。<a id="a-54"></a>生死大河无济渡处。<a id="a-55"></a>不知生死出要。<a id="a-56"></a>于生死中被诸系缚。<a id="a-57"></a>从此身缚乃至后身。<a id="a-58"></a>时被闭者。<a id="a-59"></a>闻说是法思惟其义。<a id="a-5A"></a>忆持不忘读诵通利。<a id="a-5B"></a>时王遣人解其系缚。<a id="a-5C"></a>所亲知识眷属将从。<a id="a-5D"></a>欣其得脱皆来问讯。<a id="a-5E"></a>时被缚者。<a id="a-5F"></a>即说偈言。</p>
  <p id="a5G">汝见我缚解　　慰问生欢喜</p>
  <p id="a5H">凡夫愚痴者　　常缚未曾解</p>
  <p id="a5I">色缚于凡夫　　五阴悉羁系</p>
  <p id="a5J">生能缚于物　　死缚亦复然</p>
  <p id="a5K">今身至后世　　未始不系缚</p>
  <p id="a5L">轮回羁缚中　　数数受生死</p>
  <p id="a5M">我从彼师所　　闻说如是言</p>
  <p id="a5N">此语我耳闻　　一切种智说</p>
  <p id="a5O">一切诸结使　　系缚于我心</p>
  <p id="a5P">如牛轭所缚　　我有如斯缚</p>
  <p id="a5Q">于中未解脱　　云何汝等辈</p>
  <p id="a5R">言我从缚解　　汝等于我所</p>
  <p id="a5S">若实爱念者　　当为见启王</p>
  <p id="a5T">令我得出家　　正见迹在前</p>
  <p id="a5U">寂灭之彼岸　　若获如是事</p>
  <p id="a5V">乃可名解脱　　若得出家者</p>
  <p id="a5W">便为是离缚　　真实得解脱</p>
  <p id="a5X">尔时眷属闻是语已。<a id="a-5Y"></a>启白于王便得出家。<a id="a-5Z"></a>既出家已精勤修道得阿罗汉。<a id="a-5a"></a>而彼罪人闭系僧坊。<a id="a-5b"></a>以听法故尚得解脱。<a id="a-5c"></a>况故听法。<a id="a-5d"></a>是故行人于塔寺所宜往听法。</p>
  <p data-pb></p>
  <h2 id="a5e">（二七）</h2>
  <p id="a5f">复次病苦笃时言教不行漫现强健。<a id="a-5g"></a>所可作事宜应速作。<a id="a-5h"></a>我昔曾闻。<a id="a-5i"></a>法王阿育身遇重患。<a id="a-5j"></a>得诸财物。<a id="a-5k"></a>尽用施僧。<a id="a-5l"></a>又从诸臣索种种宝。<a id="a-5m"></a>时诸臣等不肯复与。<a id="a-5n"></a>唯得半庵摩勒果欲以奉僧。<a id="a-5o"></a>便集臣相而告之言。<a id="a-5p"></a>即于今日谁为王者谁言教行。<a id="a-5q"></a>诸臣答言。<a id="a-5r"></a>唯有大王威德所领。<a id="a-5s"></a>遍阎浮提言教得行。<a id="a-5t"></a>王说偈言。</p>
  <p id="a5u">汝称我为王　　教令得行者</p>
  <p id="a5v">将顺于我意　　故作如是说</p>
  <p id="a5w">汝等作斯言　　悉皆是妄语</p>
  <p id="a5x">我言教已坏　　一切不自由</p>
  <p id="a5y">唯有此半果　　于中得自在</p>
  <p id="a5z">富贵是凡鄙　　咄哉可呵责</p>
  <p id="a60">譬如山顶河　　瀑疾不暂停</p>
  <p id="a61">吾虽为人帝　　贫穷忽至我</p>
  <p id="a62">贫穷世所畏　　速疾至我所</p>
  <p id="a63">说是偈已。<a id="a-64"></a>又复赞叹世尊所说真实不虚。<a id="a-65"></a>复说偈言。</p>
  <p id="a66">富贵虽炽盛　　会必有衰灭</p>
  <p id="a67">富贵人希乐　　衰灭世憎恶</p>
  <p id="a68">此言不虚妄　　瞿昙之所说</p>
  <p id="a69">我于往日时　　设有诸言教</p>
  <p id="a6A">心念而发言　　言必不坠落</p>
  <p id="a6B">鬼神奉承命　　遍于四海内</p>
  <p id="a6C">闻者咸受用　　无有违逆者</p>
  <p id="a6D">如河冲大山　　激水还回流</p>
  <p id="a6E">衰败如大山　　遮吾都不行</p>
  <p id="a6F">我昔有言教　　无敢有逆者</p>
  <p id="a6G">未曾有奸恶　　寇难见拒违</p>
  <p id="a6H">覆盖于大地　　无能违逆者</p>
  <p id="a6I">男女与大小　　无敢不敬从</p>
  <p id="a6J">设有违教者　　我悉能摧伏</p>
  <p id="a6K">诸有苦难者　　安慰救济之</p>
  <p id="a6L">病苦及贫穷　　无不疗治者</p>
  <p id="a6M">我今福德尽　　贫穷忽然至</p>
  <p id="a6N">困厄乃如斯　　我是阿育王</p>
  <p id="a6O">云何遭此苦　　如阿输伽树</p>
  <p id="a6P">斫根令断绝　　花叶及枝茎</p>
  <p id="a6Q">一切皆萎干　　我今亦如是</p>
  <p id="a6R">富贵幻化不得久停。<a id="a-6S"></a>顾见傍医而作是言。<a id="a-6T"></a>咄可恶贱富贵暂有。<a id="a-6U"></a>犹如电光。<a id="a-6V"></a>如焰速灭又如象耳动摇不停。<a id="a-6W"></a>亦如蛇舌鼓动不息。<a id="a-6X"></a>又如朝露见日则干。<a id="a-6Y"></a>曾从他闻说如是偈。</p>
  <p id="a6Z">富贵利难止　　轻躁不暂停</p>
  <p id="a6a">智者应善知　　无得憍放逸</p>
  <p id="a6b">此身及后世　　宜当求自利</p>
  <p id="a6c">若得富贵者　　虽复悭守护</p>
  <p id="a6d">百方皆毁败　　富贵犹在行</p>
  <p id="a6e">如蛇行不直　　若善观察者</p>
  <p id="a6f">于其强健时　　宜速作福德</p>
  <p id="a6g">若复遭病苦　　心应当修福</p>
  <p id="a6h">不必在形骸　　其家亲属等</p>
  <p id="a6i">若知必死者　　己虽有财物</p>
  <p id="a6j">不得自在施　　安利获钱财</p>
  <p id="a6k">值遇福田处　　便可速施与</p>
  <p id="a6l">若于身强健　　及己病苦时</p>
  <p id="a6m">宜常修布施　　等无有别异</p>
  <p id="a6n">然此诸财物　　唯有过患耳</p>
  <p id="a6o">若当临死时　　亲戚及妇儿</p>
  <p id="a6p">虽是己财物　　若欲用惠施</p>
  <p id="a6q">护遮不肯与　　危惙在须臾</p>
  <p id="a6r">所愿不自由</p>
  <p id="a6s">尔时阿育王。<a id="a-6t"></a>剃发时过着垢腻衣。<a id="a-6u"></a>参差不整羸瘦战悼喘息粗上。<a id="a-6v"></a>向于如来涅槃方所。<a id="a-6w"></a>自力合掌忆佛功德。<a id="a-6x"></a>涕泪交流。<a id="a-6y"></a>而说偈言。</p>
  <p id="a6z">今合掌向佛　　是我最后时</p>
  <p id="a70">佛说三不坚　　贸易于坚法</p>
  <p id="a71">我今合指掌　　用易坚牢法</p>
  <p id="a72">如似融石山　　求取于真金</p>
  <p id="a73">不坚财物中　　日夜取坚法</p>
  <p id="a74">我今余福利　　持用奉最上</p>
  <p id="a75">今我此福业　　不求帝释处</p>
  <p id="a76">及与梵果报　　况复阎浮王</p>
  <p id="a77">以此布施果　　及恭敬信向</p>
  <p id="a78">愿得心自在　　无能割截者</p>
  <p id="a79">得圣净无垢　　永离众苦患</p>
  <p id="a7A">阿输伽王以半庵摩勒舍施众僧。<a id="a-7B"></a>唤一亲近而语之言。<a id="a-7C"></a>汝颇忆我先畜养不。<a id="a-7D"></a>取我今者最后之教。<a id="a-7E"></a>持此半果奉鸡头末寺众僧。<a id="a-7F"></a>称我名字。<a id="a-7G"></a>阿输伽王最后顶礼比丘僧足。<a id="a-7H"></a>如我辞曰。<a id="a-7I"></a>于阎浮提得自在者。<a id="a-7J"></a>果报衰败失自在力。<a id="a-7K"></a>唯于半果而得自在。<a id="a-7L"></a>愿僧怜愍受我最后半果之供。<a id="a-7M"></a>令我来世得报广大。<a id="a-7N"></a>愿余人等莫令如我于最后时不得自在。<a id="a-7O"></a>尔时侍人即奉王命。<a id="a-7P"></a>赍此半果诣僧坊中。<a id="a-7Q"></a>集一切僧礼僧足已。<a id="a-7R"></a>叉手合掌白众僧言。<a id="a-7S"></a>阿输伽王礼众僧足。<a id="a-7T"></a>作是语已。<a id="a-7U"></a>涕泣盈目哽噎气塞。<a id="a-7V"></a>持此半果示众僧已。<a id="a-7W"></a>即说偈言。</p>
  <p id="a7X">一盖覆天地　　率土言教行</p>
  <p id="a7Y">譬如日中时　　遍炙于大地</p>
  <p id="a7Z">福业既已消　　崩落忽来至</p>
  <p id="a7a">为业所欺弄　　败坏失荣贵</p>
  <p id="a7b">如日临欲没　　信心致礼敬</p>
  <p id="a7c">又以此半果　　用奉施众僧</p>
  <p id="a7d">以表无常相　　示豪贵迁动</p>
  <p id="a7e">尔时诸上座闻是偈已。<a id="a-7f"></a>惨恻不乐生悲愍心。<a id="a-7g"></a>受其半果以示大众。<a id="a-7h"></a>而作是言。<a id="a-7i"></a>我等今可生厌离心。<a id="a-7j"></a>佛婆伽婆。<a id="a-7k"></a>于修多罗作如是说。<a id="a-7l"></a>见他衰患。<a id="a-7m"></a>应当深心生于厌离。<a id="a-7n"></a>诸有心者见如此事。<a id="a-7o"></a>谁不怜愍生厌患心。<a id="a-7p"></a>即说偈言。</p>
  <p id="a7q">勇猛能施者　　诸王中最胜</p>
  <p id="a7r">牟梨中大象　　名曰阿输伽</p>
  <p id="a7s">富有阎浮提　　一切皆自由</p>
  <p id="a7t">今为诸群臣　　遮制不自从</p>
  <p id="a7u">一切皆制止　　唯半庵摩勒</p>
  <p id="a7v">于此得自在　　用施于众僧</p>
  <p id="a7w">富有极广大　　一切得自在</p>
  <p id="a7x">生于自高心　　今日安所在</p>
  <p id="a7y">凡愚应观此　　速疾改易心</p>
  <p id="a7z">富利都败失　　唯有此半果</p>
  <p id="a80">令诸比丘僧　　皆生厌患心</p>
  <p id="a81">时僧上座言。<a id="a-82"></a>末此半果着僧羹中。<a id="a-83"></a>而作是言。<a id="a-84"></a>大檀越阿育王最后供养。<a id="a-85"></a>何故说此一切财富悉不坚牢。<a id="a-86"></a>以是之故。<a id="a-87"></a>佛婆伽婆说。<a id="a-88"></a>不坚之财易于坚财。<a id="a-89"></a>不坚之身易于坚身。<a id="a-8A"></a>不坚之命易于坚命。<a id="a-8B"></a>檀越。<a id="a-8C"></a>应生欢喜。<a id="a-8D"></a>以不坚之财随逐于己至于后世。<a id="a-8E"></a>宜常修施莫使断绝。</p>
  <p data-pb></p>
  <h2 id="a8F">（二八）</h2>
  <p id="a8G">复次凡愚之人。<a id="a-8H"></a>若有轻毁于彼贤人。<a id="a-8I"></a>贤人终不生于嗔恚。<a id="a-8J"></a>得他毁骂生随顺语。<a id="a-8K"></a>我昔曾闻。<a id="a-8L"></a>有一人于其家中施设客会。<a id="a-8M"></a>多作花鬘以与众会。<a id="a-8N"></a>众人得鬘皆戴顶上。<a id="a-8O"></a>有一贤者极为贫悴诣客会中。<a id="a-8P"></a>次得花鬘不着头上以置傍边。<a id="a-8Q"></a>众人皆言。<a id="a-8R"></a>此人贫穷欲卖此鬘。<a id="a-8S"></a>是以不着。<a id="a-8T"></a>时优婆塞闻是语已。<a id="a-8U"></a>答言实尔。<a id="a-8V"></a>我若卖时。<a id="a-8W"></a>极得贵价。<a id="a-8X"></a>然后当与。<a id="a-8Y"></a>即说偈言。</p>
  <p id="a8Z">如昔日须鬘　　本曾卖一花</p>
  <p id="a8a">九十一劫中　　天上受快乐</p>
  <p id="a8b">今日最后身　　得于涅槃乐</p>
  <p id="a8c">如似放牛女　　以臭恶草花</p>
  <p id="a8d">众人所不喜　　女人卖此花</p>
  <p id="a8e">得生忉利天　　如彼女所卖</p>
  <p id="a8f">我今欲向佛　　亦欲卖此花</p>
  <p id="a8g">能发如是心　　希有极难值</p>
  <p id="a8h">如此卖花者　　三界中无比</p>
  <p id="a8i">尔时诸人问优婆塞。<a id="a-8j"></a>谁能少施获大福报时优婆塞语众人言。<a id="a-8k"></a>今当为汝说善坚法。<a id="a-8l"></a>花鬘萎干便即弃舍佛舍王位如弃萎花。<a id="a-8m"></a>即说偈言。</p>
  <p id="a8n">佛舍转轮位　　如弃萎花鬘</p>
  <p id="a8o">七觉严其心　　清净无垢秽</p>
  <p id="a8p">庄严悉已备　　安用是花为</p>
  <p id="a8q">但我专精心　　以鬘施佛塔</p>
  <p id="a8r">今我卖上佛　　世间无伦疋</p>
  <p id="a8s">如是法商主　　终无贫穷时</p>
  <p id="a8t">此卖最为胜　　名称有功德</p>
  <p id="a8u">我今持此花　　欲以供养塔</p>
  <p data-pb></p>
  <h2 id="a8v">（二九）</h2>
  <p id="a8w">复次譬如幻师以此阴身作种种戏。<a id="a-8x"></a>能令智者见即解悟。<a id="a-8y"></a>我昔曾闻。<a id="a-8z"></a>有一幻师有信乐心至昼闇山。<a id="a-90"></a>为僧设食供养已讫。<a id="a-91"></a>幻尸陀罗木作一女人端正奇特。<a id="a-92"></a>于大众前抱捉此女。<a id="a-93"></a>而呜唼之共为欲事。<a id="a-94"></a>时诸比丘见此事已咸皆嫌忿。<a id="a-95"></a>而作是言。<a id="a-96"></a>此无惭人所为鄙亵。<a id="a-97"></a>知其如是不受其供。<a id="a-98"></a>时彼幻师既行欲已。<a id="a-99"></a>闻诸比丘讥呵嫌责。<a id="a-9A"></a>即便以刀斫刺是女。<a id="a-9B"></a>分解支节挑目截鼻。<a id="a-9C"></a>种种苦毒而杀此女。<a id="a-9D"></a>诸比丘等又见此事倍复嫌忿。<a id="a-9E"></a>我等若当知汝如是宁饮毒药不受其供。<a id="a-9F"></a>时彼幻师而作是言。<a id="a-9G"></a>尔众比丘见我行欲便致嗔忿。<a id="a-9H"></a>见我断欲杀彼女人复致嫌责。<a id="a-9I"></a>我当云何奉事众僧。<a id="a-9J"></a>时诸比丘见其如是。<a id="a-9K"></a>纷纭称说扰动不安。<a id="a-9L"></a>尔时幻师即捉尸陀罗木用示众僧。<a id="a-9M"></a>合掌白言。<a id="a-9N"></a>我向所作即是此木。<a id="a-9O"></a>于彼木中有何欲杀。<a id="a-9P"></a>我欲安于众僧身故设是饮食。<a id="a-9Q"></a>欲令众僧心得安故为此幻耳。<a id="a-9R"></a>愿诸比丘听我所说。<a id="a-9S"></a>岂可不闻。<a id="a-9T"></a>佛于修多罗中说一切法犹如幻化。<a id="a-9U"></a>我今为欲成彼语故。<a id="a-9V"></a>故作斯幻。<a id="a-9W"></a>如斯幻身无寿无命。<a id="a-9X"></a>识之幻师运转机关。<a id="a-9Y"></a>令其视眴俯仰顾眄。<a id="a-9Z"></a>行步进止或语或笑。<a id="a-9a"></a>以此事故深知此身真实无我。<a id="a-9b"></a>即说偈言。</p>
  <p id="a9c">先观彼相貌　　想像起倒惑</p>
  <p id="a9d">横生女情想　　入于欲网罥</p>
  <p id="a9e">深实观察者　　知身都无我</p>
  <p id="a9f">如彼善幻师　　以木为女人</p>
  <p id="a9g">意行于颠倒　　愚谓为众生</p>
  <p id="a9h">于此幻伪中　　妄起男女想</p>
  <p id="a9i">智者善观察　　阴界及诸入</p>
  <p id="a9j">缘假成众生　　分分各别异</p>
  <p id="a9k">和合众分故　　能作于诸业</p>
  <p id="a9l">诸行无男女　　亦无有寿命</p>
  <p id="a9m">色欲及细滑　　威仪并处所</p>
  <p id="a9n">如此四种欲　　回转婴愚心</p>
  <p id="a9o">一切智亦说　　幻伪欺世间</p>
  <p id="a9p">如彼幻网中　　化作诸色像</p>
  <p id="a9q">生死网亦然　　现五道差别</p>
  <p id="a9r">忧喜与嗔忿　　愁恼及斗诤</p>
  <p id="a9s">如彼众扰乱　　犹如鬼遍身</p>
  <p id="a9t">心起诸作业　　同彼鬼无异</p>
  <p id="a9u">从心起于风　　因风造作业</p>
  <p id="a9v">众生见造业　　种种诸色像</p>
  <p id="a9w">于此业行中　　起威仪形色</p>
  <p id="a9x">不解其容止　　便横计我想</p>
  <p id="a9y">此身名机关　　脂髓皮肉发</p>
  <p id="a9z">三十六物等　　和合以为身</p>
  <p id="aA0">愚者计众生　　而实无宰主</p>
  <p id="aA1">但以风力故　　俯仰而屈伸</p>
  <p id="aA2">以依于心故　　则能起五识</p>
  <p id="aA3">然此心识者　　念念皆迁灭</p>
  <p id="aA4">愚者起痴觉　　计此身有我</p>
  <p id="aA5">口业若干种　　身业亦复然</p>
  <p id="aA6">言笑及威仪　　皆如幻所作</p>
  <p id="aA7">此中无有我　　用离宰主故</p>
  <p id="aA8">而斯虚伪法　　无寿无知见</p>
  <p id="aA9">妄起于想像　　陷没诸凡夫</p>
  <p id="aAA">如彼幻师所说之事真实无异。<a id="a-AB"></a>时诸比丘闻其说已皆得见谛。<a id="a-AC"></a>是故当知诸法如幻。<a id="a-AD"></a>能知是者。<a id="a-AE"></a>则便能断诸行之源。</p>
  <p data-pb></p>
  <h2 id="aAF">（三○）</h2>
  <p id="aAG">复次施戒及论其事浅近。<a id="a-AH"></a>善根熟者能乐深法。<a id="a-AI"></a>我昔曾闻。<a id="a-AJ"></a>有阿育王初得信心数请众僧。<a id="a-AK"></a>入宫供养日日听法。<a id="a-AL"></a>施张帐幕遮诸妇女而使听法。<a id="a-AM"></a>时说法比丘以诸妇女多着世乐。<a id="a-AN"></a>但为赞叹施戒之法。<a id="a-AO"></a>有一妓女宿根淳熟。<a id="a-AP"></a>不避王法分受其罪。<a id="a-AQ"></a>即便拨幕到比丘所。<a id="a-AR"></a>白比丘言。<a id="a-AS"></a>佛所说者唯有施戒更有余耶。<a id="a-AT"></a>比丘答言。<a id="a-AU"></a>姊妹。<a id="a-AV"></a>我意不谓乃有如是利根之人。<a id="a-AW"></a>故作此说。<a id="a-AX"></a>若欲听者当更为汝说诸深法。<a id="a-AY"></a>告女人言。<a id="a-AZ"></a>佛说一切世间所未闻法。<a id="a-Aa"></a>所谓四谛。<a id="a-Ab"></a>即为女人分别说之。<a id="a-Ac"></a>女人闻已得须陀洹道。<a id="a-Ad"></a>尔时女人作如是言。<a id="a-Ae"></a>虽违王法得大义利。<a id="a-Af"></a>即说偈言。</p>
  <p id="aAg">闻说四真谛　　法眼净无垢</p>
  <p id="aAh">以此危脆命　　贸佛法坚命</p>
  <p id="aAi">假设于人王　　今来害我者</p>
  <p id="aAj">我以得慧命　　终无悔恨心</p>
  <p id="aAk">时诸宫人见此妓女干冒王法。<a id="a-Al"></a>心怀战惧恐同其罪。<a id="a-Am"></a>时此妓女见是事已。<a id="a-An"></a>手自执刀到于王前。<a id="a-Ao"></a>五体投地伏罪请死。<a id="a-Ap"></a>复说渴言。</p>
  <p id="aAq">王制极严峻　　无敢违犯者</p>
  <p id="aAr">我为听法故　　冒犯分受死</p>
  <p id="aAs">我今渴于法　　冒突至僧所</p>
  <p id="aAt">如春热渴牛　　求水不避杖</p>
  <p id="aAu">突入清流中　　饮足乃还归</p>
  <p id="aAv">大王应当知　　佛法难闻值</p>
  <p id="aAw">譬如优昙花　　难可得值遇</p>
  <p id="aAx">三界大真济　　所说诸妙法</p>
  <p id="aAy">我得闻斯说　　云何不欣乐</p>
  <p id="aAz">其所说法者　　乃实是灯炬</p>
  <p id="aB0">灭结大鼓声　　天人之桥津</p>
  <p id="aB1">又闻解脱铃　　欢喜娱乐音</p>
  <p id="aB2">菩萨于昔日　　苦行勤求法</p>
  <p id="aB3">投岩及割肉　　以求无上道</p>
  <p id="aB4">既得为人说　　甚难可值遇</p>
  <p id="aB5">我得值斯法　　云何不听受</p>
  <p id="aB6">此身如聚沫　　芭蕉及泡焰</p>
  <p id="aB7">四大蛇缠扰　　今斯法施会</p>
  <p id="aB8">难可得闻值　　何惜鄙秽身</p>
  <p id="aB9">而当不听法　　而此危幻身</p>
  <p id="aBA">虽复能进止　　顾视诸威仪</p>
  <p id="aBB">来去及坐卧　　看示及语言</p>
  <p id="aBC">实非是众生　　而作众生想</p>
  <p id="aBD">种种诸威仪　　一切皆如幻</p>
  <p id="aBE">不久当散毁　　舍弃于冢间</p>
  <p id="aBF">尸骸同木石　　乌鸟所残食</p>
  <p id="aBG">雨渍令腐败　　犹泥人毁坏</p>
  <p id="aBH">尔时彼王闻斯偈已而告之言。<a id="a-BI"></a>汝能至意听如是法。<a id="a-BJ"></a>今证何事。<a id="a-BK"></a>妓女即说偈言。</p>
  <p id="aBL">今不覆藏时　　我宜当实说</p>
  <p id="aBM">已证须陀洹　　应发欢喜心</p>
  <p id="aBN">至心而善听　　我今自见法</p>
  <p id="aBO">终不随他信　　心无有疑网</p>
  <p id="aBP">已闭三恶趣　　生死作边际</p>
  <p id="aBQ">我已离有狱　　于六十二见</p>
  <p id="aBR">牢缚今已解　　不久当远离</p>
  <p id="aBS">趣向甘露城　　十力坊所道</p>
  <p id="aBT">阴界及诸入　　我悉如是见</p>
  <p id="aBU">观身如蛇箧　　阴如拔刀贼</p>
  <p id="aBV">欲如怨诈亲　　诸根如空聚</p>
  <p id="aBW">六尘破村贼　　陷下之爱河</p>
  <p id="aBX">已悟如斯事　　求彼安隐处</p>
  <p id="aBY">王闻是已于佛法中倍生敬心。<a id="a-BZ"></a>而作是言。<a id="a-Ba"></a>呜呼佛法。<a id="a-Bb"></a>大力世尊厌生死道。<a id="a-Bc"></a>呜呼佛法。<a id="a-Bd"></a>有信向者皆得解脱。<a id="a-Be"></a>何以知之。<a id="a-Bf"></a>女人浅智尚能解悟。<a id="a-Bg"></a>过六师故。<a id="a-Bh"></a>我今向阿耨多罗调御丈夫坊处生归依心。<a id="a-Bi"></a>南无救一切众生大悲者开甘露法。<a id="a-Bj"></a>男女长幼等同修行。<a id="a-Bk"></a>即说偈言。</p>
  <p id="aBl">若谓女人解　　名为浅近者</p>
  <p id="aBm">诸余深智人　　敬尚方能悟</p>
  <p id="aBn">如是甚深义　　为智所敬者</p>
  <p id="aBo">乃是牟尼尊　　最胜正导说</p>
  <p id="aBp">所说之妙法　　闻者极欣乐</p>
  <p id="aBq">专念而摄心　　能令不放逸</p>
  <p id="aBr">所说不为论　　亦不为摧灭</p>
  <p id="aBs">外道诸语论　　一切自破坏</p>
  <p id="aBt">不曾自称誉　　名闻遍世间</p>
  <p id="aBu">虽说实功德　　不名自称誉</p>
  <p id="aBv">威德虽炽盛　　湛然具寂灭</p>
  <p id="aBw">既具一切智　　不恃而自高</p>
  <p id="aBx">所作虽勇健　　而复善调顺</p>
  <p id="aBy">解脱诸矜高　　然复不鄙劣</p>
  <p id="aBz">说法久流布　　无能讥呵者</p>
  <p id="aC0">无害者所说　　种种多差别</p>
  <p id="aC1">然诸一切人　　无能说其过</p>
  <p id="aC2">言说虽丰广　　无有厌患者</p>
  <p id="aC3">所说虽同俗　　而理出世间</p>
  <p id="aC4">善逝之所说　　文字世流布</p>
  <p id="aC5">然常未曾有　　化度恒新异</p>
  <p id="aC6">如是妙言论　　无不合掌礼</p>
  <p id="aC7">谁不赞世尊　　善论大师子</p>
  <p id="aC8">譬如春夏时　　阴晴皆益物</p>
  <p id="aC9">佛语亦如是　　多种利众生</p>
  <p id="aCA">能去众人疑　　对治善宣释</p>
  <p id="aCB">能令离三有　　显示安隐处</p>
  <p id="aCC">亦能令众生　　或喜或惊怖</p>
  <p id="aCD">亦能令称适　　亦能使悲感</p>
  <p id="aCE">亦能得利悦　　灭结所说法</p>
  <p id="aCF">真实是神变　　应说者必说</p>
  <p id="aCG">不惜人情意　　所说虽刚粗</p>
  <p id="aCH">然不违法相　　最胜智慧者</p>
  <p id="aCI">如似大海水　　初中及边际</p>
  <p id="aCJ">等同于一味　　佛法亦如是</p>
  <p id="aCK">初中后皆善　　听之悉清净</p>
  <p id="aCL">明智听彼语　　勇捍意满足</p>
  <p id="aCM">听闻此语已　　不乐外典籍</p>
  <p id="aCN">言辞悉具足　　才辩甚美妙</p>
  <p id="aCO">亦不自矜高　　所说不怯弱</p>
  <p id="aCP">一切中最胜　　显著义具足</p>
  <p id="aCQ">实是一切智　　外道体义少</p>
  <p id="aCR">以智庄严辞　　言辞极美妙</p>
  <p id="aCS">然无有义味　　谄伪邪媚说</p>
  <p id="aCT">世间大愚闇　　执汝之法炬</p>
  <p id="aCU">入于真谛处　　如入己舍宅</p>
  <p id="aCV">善逝诸弟子　　我能得拥护</p>
  <p id="aCW">诸大弟子等　　善调伏诸根</p>
  <p id="aCX">彼所说弟子　　我今言深信</p>
  <p id="aCY">于诸大众前　　称宣说是语</p>
  <p id="aCZ">从今日已去　　听诸释子等</p>
  <p id="aCa">经常入我宫　　从今日体信</p>
  <p id="aCb">沙门释子等　　自恣听入宫</p>
  <p id="aCc">能以甘露法　　满足女人心</p>
  <p id="aCd">女心既寂静　　趣于解脱处</p>
  <p id="aCe">是故常应听　　甚深四谛义</p>
 </body>
</html>