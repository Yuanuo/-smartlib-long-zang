<!doctype html>
<html id="z3IBVS8yU" data-ver="1236">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第十五</h1>
  <h2 id="a2">（七○）</h2>
  <p id="a3">复次善分别者。<a id="a-4"></a>乃至国土广大诸事备足。<a id="a-5"></a>知其苦恼舍离而去。<a id="a-6"></a>我昔曾闻。<a id="a-7"></a>世尊昔为菩萨时。<a id="a-8"></a>作大国王。<a id="a-9"></a>贫穷乞丐有来索者一切皆与。<a id="a-A"></a>为苦厄者能作拥护。<a id="a-B"></a>为欲利益一切众生。<a id="a-C"></a>智慧聪猛又处王位。<a id="a-D"></a>时邻国王将诸军众欲来交战。<a id="a-E"></a>时菩萨王作是思惟。<a id="a-F"></a>着五欲乐不能调心。<a id="a-G"></a>六根难满众具既多。<a id="a-H"></a>复须料理而拥护之。<a id="a-I"></a>为此众具生于斗诤。<a id="a-J"></a>愿舍此事不应斗诤。<a id="a-K"></a>我应更修集随身胜法。<a id="a-L"></a>即说偈言。</p>
  <p id="aM">于善观察时　　智者应分别</p>
  <p id="aN">为事不思虑　　后悔无所及</p>
  <p id="aO">观察是非。<a id="a-P"></a>必知所在。<a id="a-Q"></a>复说偈言。</p>
  <p id="aR">欲如执草炬　　亦如众肉团</p>
  <p id="aS">着欲必伤毁　　害及于二世</p>
  <p id="aT">智者应速离　　国土众具等</p>
  <p id="aU">如此众具等　　终归必舍弃</p>
  <p id="aV">宁今受众苦　　愿莫于后世</p>
  <p id="aW">受此久长苦　　计我今势力</p>
  <p id="aX">堪任摧伏彼　　现在明证果</p>
  <p id="aY">声誉叹美善　　后受苦伤害</p>
  <p id="aZ">虽知己有能　　愿当护于彼</p>
  <p id="aa">若当不护彼　　后必伤害身</p>
  <p id="ab">作是念已逃避入林。<a id="a-c"></a>有一老婆罗门迷失道路到彼林间。<a id="a-d"></a>菩萨问言。<a id="a-e"></a>汝以何故来至此林。<a id="a-f"></a>婆罗门言。<a id="a-g"></a>我欲见王。<a id="a-h"></a>菩萨问言。<a id="a-i"></a>何故见王。<a id="a-j"></a>婆罗门言。<a id="a-k"></a>我今贫困又多债负。<a id="a-l"></a>闻王好施。<a id="a-m"></a>故来乞索用以偿债。<a id="a-n"></a>远离贫苦。<a id="a-o"></a>更无所归。<a id="a-p"></a>唯望王恩拯救于我。<a id="a-q"></a>菩萨语言。<a id="a-r"></a>汝并归去。<a id="a-s"></a>此间无王何所归诚。<a id="a-t"></a>婆罗门闻是语已。<a id="a-u"></a>迷闷躃地。<a id="a-v"></a>尔时菩萨既见之已。<a id="a-w"></a>深生怜愍。<a id="a-x"></a>作是念已。<a id="a-y"></a>即说偈言。</p>
  <p id="az">我以护他故　　难舍尽弃舍</p>
  <p id="a10">我今弃舍已　　当以何物与</p>
  <p id="a11">吾今为斯人　　当舍己身命</p>
  <p id="a12">说是偈已即时扶接婆罗门起。<a id="a-13"></a>而告之曰。<a id="a-14"></a>汝莫愁怖。<a id="a-15"></a>吾当令汝得于财利。<a id="a-16"></a>时婆罗门闻是语已心生喜悦。<a id="a-17"></a>菩萨即时用草作索。<a id="a-18"></a>作索已讫与婆罗门。<a id="a-19"></a>一切施者我身即是。<a id="a-1A"></a>而说偈言。</p>
  <p id="a1B">彼王未得我　　心意终不安</p>
  <p id="a1C">汝应以此绳　　系缚于我肘</p>
  <p id="a1D">将至彼王所　　令彼王欢喜</p>
  <p id="a1E">当施汝珍宝　　金银诸财物</p>
  <p id="a1F">汝可得大富　　彼王复欢喜</p>
  <p id="a1G">生者必有死　　寿命会当尽</p>
  <p id="a1H">为救危厄故　　虽复丧身命</p>
  <p id="a1I">智者为此死　　名之为璎珞</p>
  <p id="a1J">尔时婆罗门闻是语已甚大欢喜。<a id="a-1K"></a>即时以索缚此菩萨将诣彼王。<a id="a-1L"></a>王既见已向婆罗门。<a id="a-1M"></a>而说偈言。</p>
  <p id="a1N">此为是何人　　身色如金山</p>
  <p id="a1O">威光甚赫奕　　犹日照世间</p>
  <p id="a1P">面目极端严　　睹者无不悦</p>
  <p id="a1Q">如斯福德者　　应作大地主</p>
  <p id="a1R">今日被拘执　　苦厄乃如是</p>
  <p id="a1S">我坐师子座　　极为可惭耻</p>
  <p id="a1T">彼应处王位　　非我之所宜</p>
  <p id="a1U">我之不调顺　　不应处此座</p>
  <p id="a1V">时婆罗门闻是偈已。<a id="a-1W"></a>白大王言。<a id="a-1X"></a>此是王怨。<a id="a-1Y"></a>王问婆罗门。<a id="a-1Z"></a>谁缚此人。<a id="a-1a"></a>婆罗门言。<a id="a-1b"></a>此实我缚。<a id="a-1c"></a>王言。<a id="a-1d"></a>斯人不应为汝所缚。<a id="a-1e"></a>汝为妄语。<a id="a-1f"></a>即说偈言。</p>
  <p id="a1g">彼如大逸象　　身力甚强壮</p>
  <p id="a1h">汝今体羸劣　　又无兵马力</p>
  <p id="a1i">云何能缚彼　　此事不可信</p>
  <p id="a1j">汝可真实说　　勿作虚妄言</p>
  <p id="a1k">时婆罗门具陈上事。<a id="a-1l"></a>而说偈言。</p>
  <p id="a1m">见我失所望　　彼人便自缚</p>
  <p id="a1n">彼以悲愍缚　　欲以救济我</p>
  <p id="a1o">如是善丈夫　　名称遍十方</p>
  <p id="a1p">犹如燃庭燎　　普照于一切</p>
  <p id="a1q">不善人愚痴　　灭彼使无余</p>
  <p id="a1r">庭燎炽然时　　能灭令无遗</p>
  <p id="a1s">尔时大王闻是语已。<a id="a-1t"></a>即便惊起合掌而言。<a id="a-1u"></a>善哉善哉。<a id="a-1v"></a>真善丈夫。<a id="a-1w"></a>汝为救他作如是事。<a id="a-1x"></a>即说偈言。</p>
  <p id="a1y">所言大王者　　号名曰罗阇</p>
  <p id="a1z">利益于世间　　是故名罗阇</p>
  <p id="a20">汝今应为王　　护持于大地</p>
  <p id="a21">唯愿今听我　　忏悔诸罪咎</p>
  <p id="a22">我实是婴愚　　轻躁无智者</p>
  <p id="a23">汝可还为王　　我舍此国去</p>
  <p id="a24">汝能令众生　　一切得安乐</p>
  <p id="a25">余人设作王　　逼恼诸世间</p>
  <p id="a26">即立彼王还归所止。</p>
  <p data-pb></p>
  <h2 id="a27">（七一）</h2>
  <p id="a28">复次作净福业应设供养。<a id="a-29"></a>是故应当勤修福业。<a id="a-2A"></a>我昔曾闻。<a id="a-2B"></a>石室国王名乌越羁。<a id="a-2C"></a>举国人民共设佛会。<a id="a-2D"></a>有一妇人于窗牖中窥看世尊。<a id="a-2E"></a>尔时彼王见女端正。<a id="a-2F"></a>即解珠璎遣傍侍臣送与彼妇。<a id="a-2G"></a>时王左右即白王言。<a id="a-2H"></a>彼妇女者是国中妇。<a id="a-2I"></a>王若爱念直往唤取。<a id="a-2J"></a>何烦与珠人脱怪笑。<a id="a-2K"></a>王闻是语以手掩耳。<a id="a-2L"></a>作如是言。<a id="a-2M"></a>咄哉大恶。<a id="a-2N"></a>云何乃以此言使闻我耳。<a id="a-2O"></a>即说偈言。</p>
  <p id="a2P">作是咒誓言　　设我有异心</p>
  <p id="a2Q">使我成大恶　　我不以染着</p>
  <p id="a2R">以珠与彼女　　听我说意故</p>
  <p id="a2S">业为自在主　　最胜业者说</p>
  <p id="a2T">此无宰主作　　唯是业所造</p>
  <p id="a2U">心作于宰主　　善业佛所叹</p>
  <p id="a2V">如是之妙色　　更无宰主我</p>
  <p id="a2W">唯是善业作　　善业我应敬</p>
  <p id="a2X">恶业我应离　　过去作善业</p>
  <p id="a2Y">果报于今现　　我以于珠贯</p>
  <p id="a2Z">众宝杂庄严　　额悬多逻罗</p>
  <p id="a2a">珠贯白如雪　　我为宿功德</p>
  <p id="a2b">不为着色欲　　若知善恶业</p>
  <p id="a2c">云何复着色　　虽远尚不视</p>
  <p id="a2d">况当有染着　　宁当饥渴死</p>
  <p id="a2e">不为非法贪　　宁当入火聚</p>
  <p id="a2f">不为奸邪事　　我如有爱着</p>
  <p id="a2g">今身若后身　　受苦极无量</p>
  <p data-pb></p>
  <h2 id="a2h">（七二）</h2>
  <p id="a2i">复次若有善业自然力故受好业报。<a id="a-2j"></a>虽有国王党援之力。<a id="a-2k"></a>不如业力所获善报。<a id="a-2l"></a>是故应当修于善业。<a id="a-2m"></a>我昔尝闻。<a id="a-2n"></a>忧悦伽王于昼睡眠。<a id="a-2o"></a>有二内官。<a id="a-2p"></a>一在头前。<a id="a-2q"></a>一在脚底。<a id="a-2r"></a>持扇捉拂共作论议。<a id="a-2s"></a>我等今者为王所念。<a id="a-2t"></a>为以何事。<a id="a-2u"></a>一则自称是我业力。<a id="a-2v"></a>一则自称我因王力。<a id="a-2w"></a>由是之故奉给于王。<a id="a-2x"></a>时彼二人数闻听法并解议论。<a id="a-2y"></a>即说偈言。</p>
  <p id="a2z">如牛厉渡水　　导正从亦正</p>
  <p id="a30">人王立正法　　从者亦如是</p>
  <p id="a31">时彼二人由竞理故其声转高。<a id="a-32"></a>一作是言。<a id="a-33"></a>我依王活。<a id="a-34"></a>第二者言。<a id="a-35"></a>我依业力。<a id="a-36"></a>王闻是声即便睡悟。<a id="a-37"></a>而问之言。<a id="a-38"></a>何故高声。<a id="a-39"></a>王又闻彼二人诤理。<a id="a-3A"></a>虽复明知未断我见。<a id="a-3B"></a>援党己者王心不悦。<a id="a-3C"></a>即便向彼称业力者说偈问言。</p>
  <p id="a3D">依于我国住　　自称是业力</p>
  <p id="a3E">我今试看汝　　为是谁力耶</p>
  <p id="a3F">说是偈已往夫人所。<a id="a-3G"></a>语夫人言。<a id="a-3H"></a>今当遣人来到汝边。<a id="a-3I"></a>汝好庄严如帝释幢夫人。<a id="a-3J"></a>答言。<a id="a-3K"></a>当奉王教。<a id="a-3L"></a>时王以蒲萄浆与彼依王活者。<a id="a-3M"></a>送与夫人。<a id="a-3N"></a>既遣之已作是思惟。<a id="a-3O"></a>称业力者今应当悔。<a id="a-3P"></a>作如是语。<a id="a-3Q"></a>作是念已未久之间。<a id="a-3R"></a>彼业力者。<a id="a-3S"></a>着好衣服来至王边。<a id="a-3T"></a>王见之已。<a id="a-3U"></a>甚大生怪。<a id="a-3V"></a>即说偈言。</p>
  <p id="a3W">我为自错误　　与彼残浆耶</p>
  <p id="a3X">为是彼业力　　强夺此将去</p>
  <p id="a3Y">或能共亲厚　　与彼使将去</p>
  <p id="a3Z">或是夫人嗔　　夺此与彼乎</p>
  <p id="a3a">或能我迷误　　而与于彼耶</p>
  <p id="a3b">或能彼幻我　　使我错乱乎</p>
  <p id="a3c">说是偈已问彼人言。<a id="a-3d"></a>好实语我。<a id="a-3e"></a>汝恃业力我故不遣。<a id="a-3f"></a>汝云何得。<a id="a-3g"></a>彼人白王。<a id="a-3h"></a>以业力得。<a id="a-3i"></a>即以事状具向王说。<a id="a-3j"></a>此人奉使既出门已。<a id="a-3k"></a>卒尔鼻衄。<a id="a-3l"></a>即以此浆与我使送。<a id="a-3m"></a>到夫人边得是衣服。<a id="a-3n"></a>王闻是已。<a id="a-3o"></a>即说偈言。</p>
  <p id="a3p">业报如影响　　亦如彼庄严</p>
  <p id="a3q">彼言自业力　　此语信不虚</p>
  <p id="a3r">以听法力故　　言说合于理</p>
  <p id="a3s">彼称业力者　　斯言定有验</p>
  <p id="a3t">我多于己负　　彼凭业力胜</p>
  <p id="a3u">佛说业力强　　此语信真实</p>
  <p id="a3v">佛为善御乘　　业力为善哉</p>
  <p id="a3w">能坏王者力　　十方佛世尊</p>
  <p id="a3x">亦说随业力　　汝今倚业力</p>
  <p id="a3y">用自庄严身　　割绝于我力</p>
  <p data-pb></p>
  <h2 id="a3z">（七三）</h2>
  <p id="a40">复次虽与智者共为仇郄犹能利益。<a id="a-41"></a>是故智人虽与为仇常应亲近。<a id="a-42"></a>我昔曾闻。<a id="a-43"></a>摩突罗国有婆罗门。<a id="a-44"></a>聪明智慧不信佛法。<a id="a-45"></a>亦不亲近诸比丘等共余婆罗门先有斗诤。<a id="a-46"></a>以嗔恚故诣僧坊中。<a id="a-47"></a>诈为妄语作如是言。<a id="a-48"></a>某婆罗门明日于舍设诸供具。<a id="a-49"></a>当作大会请诸比丘。<a id="a-4A"></a>欲令比丘明晨往至其家不得饮食令彼恶名遍于世界。<a id="a-4B"></a>时诸比丘于其晨朝往诣其家语守门人。<a id="a-4C"></a>汝家主人请我饮食。<a id="a-4D"></a>汝可往白。<a id="a-4E"></a>时守门者入白主人。<a id="a-4F"></a>今者门外有诸比丘。<a id="a-4G"></a>云大家请故来相造。<a id="a-4H"></a>主人闻已作是思惟。<a id="a-4I"></a>何因缘故有如是事。<a id="a-4J"></a>复作是念。<a id="a-4K"></a>彼婆罗门与我为怨。<a id="a-4L"></a>故为此事。<a id="a-4M"></a>今虽临中城邑极大遣人市具供诸比丘。<a id="a-4N"></a>作是念已即时遣人唤诸比丘入舍就坐。<a id="a-4O"></a>设种种食而以供养。<a id="a-4P"></a>比丘食讫语檀越言。<a id="a-4Q"></a>汝今小坐。<a id="a-4R"></a>比丘之法食讫应为檀越说法。<a id="a-4S"></a>汝虽不信佛法应尔。<a id="a-4T"></a>时彼主人即取小床。<a id="a-4U"></a>上座前坐。<a id="a-4V"></a>为说施论戒论生天之论。<a id="a-4W"></a>欲为不净出世为乐。<a id="a-4X"></a>乃至为说四真谛法。<a id="a-4Y"></a>此婆罗门已于过去种诸善根。<a id="a-4Z"></a>即于坐上见四真谛得须陀洹。<a id="a-4a"></a>而说偈言。</p>
  <p id="a4b">咄哉愚痴力　　能害于正见</p>
  <p id="a4c">愚者不分别　　宝作非宝想</p>
  <p id="a4d">我今得胜利　　分别识三宝</p>
  <p id="a4e">真实是我宝　　佛法及圣众</p>
  <p id="a4f">我已谛睹了　　得闭三恶道</p>
  <p id="a4g">释梵诸天等　　所不能获得</p>
  <p id="a4h">我今具获得　　今此婆罗门</p>
  <p id="a4i">即名为梵天　　今当得趣向</p>
  <p id="a4j">解脱不死方　　我今始获得</p>
  <p id="a4k">婆罗门胜法　　我本姓输都</p>
  <p id="a4l">今日真输都　　今日始获得</p>
  <p id="a4m">胜妙比陀法　　我今得无漏</p>
  <p id="a4n">出过诸比陀　　我今真实是</p>
  <p id="a4o">祠祀大福田　　我当勤大祠</p>
  <p id="a4p">不能善分别　　可祠不可祠</p>
  <p id="a4q">从今日已往　　当供天中天</p>
  <p id="a4r">多陀阿伽陀　　略说而言之</p>
  <p id="a4s">今日始得利　　获得人身果</p>
  <p id="a4t">从今日已往　　当随佛所教</p>
  <p id="a4u">终更不求请　　其余诸天神</p>
  <p id="a4v">我今所学法　　随顺向正道</p>
  <p id="a4w">法及随顺法　　我必得其果</p>
  <p id="a4x">我今归命礼　　宿世厌恶根</p>
  <p id="a4y">曾修法向法　　今获其果利</p>
  <p id="a4z">亲近善知识　　法利自然成</p>
  <p id="a50">我若不亲近　　大悲弟子者</p>
  <p id="a51">永当堕邪见　　轮回三恶道</p>
  <p id="a52">若无婆罗门　　为我怨仇者</p>
  <p id="a53">亦不得亲近　　如此之圣众</p>
  <p id="a54">由彼嗔忿故　　令我得是法</p>
  <p id="a55">外相似恶友　　实是善知识</p>
  <p id="a56">恩过于父母　　及以诸亲戚</p>
  <p id="a57">由此婆罗门　　诸僧至我家</p>
  <p id="a58">降注于甘雨　　善芽悉得生</p>
  <p id="a59">法雨甚润泽　　洒我心埃尘</p>
  <p id="a5A">埃尘既不起　　得见真实法</p>
  <p id="a5B">是故世间说　　因怨得财贿</p>
  <p id="a5C">自惟得大利　　即受三归依</p>
  <p id="a5D">于彼婆罗门　　大设诸肴膳</p>
  <p data-pb></p>
  <h2 id="a5E">（七四）</h2>
  <p id="a5F">复次若人精诚以财布施。<a id="a-5G"></a>如华获财业。<a id="a-5H"></a>以知是事应至心施。<a id="a-5I"></a>我昔曾闻。<a id="a-5J"></a>罽宾国人夫妇共在草敷上卧。<a id="a-5K"></a>于天欲明善思觉生。<a id="a-5L"></a>作是思惟。<a id="a-5M"></a>此国中人无量百千。<a id="a-5N"></a>皆悉修福供养众僧。<a id="a-5O"></a>我等贫穷值此宝渚不持少宝。<a id="a-5P"></a>至后世者我等衰苦则为无穷。<a id="a-5Q"></a>我今无福将来苦长。<a id="a-5R"></a>作是念已。<a id="a-5S"></a>悲吟叹息。<a id="a-5T"></a>展转哀泣泪堕妇上。<a id="a-5U"></a>尔时其妇寻问夫言。<a id="a-5V"></a>以何事故不乐乃尔。<a id="a-5W"></a>即说偈言。</p>
  <p id="a5X">何故极悲惨　　数数而叹息</p>
  <p id="a5Y">雨泪沾我臂　　犹如以水浇</p>
  <p id="a5Z">尔时其夫说偈答言。</p>
  <p id="a5a">我无微末善　　可持至后世</p>
  <p id="a5b">思惟此事已　　是故自悲叹</p>
  <p id="a5c">世有良福田　　我无善种子</p>
  <p id="a5d">今身若后身　　饥穷苦难计</p>
  <p id="a5e">先身不种子　　今世极贫穷</p>
  <p id="a5f">今若不作者　　将来亦无果</p>
  <p id="a5g">尔时其妇闻是偈已。<a id="a-5h"></a>语其夫言。<a id="a-5i"></a>汝莫愁忧我属于汝。<a id="a-5j"></a>汝于我身有自在力。<a id="a-5k"></a>若卖我身可得钱财满汝心愿。<a id="a-5l"></a>尔时其夫闻妇此言。<a id="a-5m"></a>心生欢喜颜貌怡悦。<a id="a-5n"></a>语其妇言。<a id="a-5o"></a>若无汝者我不能活。<a id="a-5p"></a>即说偈言。</p>
  <p id="a5q">我身与汝身　　犹如彼鸳鸯</p>
  <p id="a5r">可共俱卖身　　得财用修福</p>
  <p id="a5s">尔时夫妇二人诣长者家。<a id="a-5t"></a>作如是言。<a id="a-5u"></a>可贷我金。<a id="a-5v"></a>一月之后若不得者。<a id="a-5w"></a>我等二人当属于汝。<a id="a-5x"></a>一月之后我必不能得金相偿分为奴婢。<a id="a-5y"></a>一月之中可供养诸比丘僧。<a id="a-5z"></a>尔时长者即便与金。<a id="a-60"></a>既得金已自相谓言。<a id="a-61"></a>我等可于离越寺中供养众僧。<a id="a-62"></a>妇问夫言。<a id="a-63"></a>为用何日。<a id="a-64"></a>答言。<a id="a-65"></a>十五日。<a id="a-66"></a>又问。<a id="a-67"></a>何故十五日。<a id="a-68"></a>尔时其夫以偈答言。</p>
  <p id="a69">世间十五日　　拘毗等天王</p>
  <p id="a6A">案行于世间　　是佛之所说</p>
  <p id="a6B">欲使人天知　　是故十五日</p>
  <p id="a6C">尔时夫妇二人竭力营造至十三日。<a id="a-6D"></a>食具悉备送置寺上。<a id="a-6E"></a>白知事人言。<a id="a-6F"></a>唯愿大德。<a id="a-6G"></a>明十五日勿令众僧有出外者。<a id="a-6H"></a>当受我请。<a id="a-6I"></a>彼知事人答言可尔。<a id="a-6J"></a>于十四日夫妇二人在寺中宿。<a id="a-6K"></a>自相劝喻。<a id="a-6L"></a>而说偈言。</p>
  <p id="a6M">告喻自己身　　慎勿辞疲劳</p>
  <p id="a6N">汝今得自在　　应当尽力作</p>
  <p id="a6O">后为他所策　　作用不自在</p>
  <p id="a6P">徒受众劳苦　　无有毫厘利</p>
  <p id="a6Q">说此偈已夫妇通夜不暂眠息。<a id="a-6R"></a>所设肴膳至明悉办。<a id="a-6S"></a>夫语妇言。<a id="a-6T"></a>善哉我曹。<a id="a-6U"></a>所作已办。<a id="a-6V"></a>心愿满足得是好日。<a id="a-6W"></a>卖此一身于百千身常蒙丰足。<a id="a-6X"></a>时有小国主施设饮食。<a id="a-6Y"></a>复来至寺。<a id="a-6Z"></a>而作是言。<a id="a-6a"></a>愿诸僧等受我供养。<a id="a-6b"></a>知事人言。<a id="a-6c"></a>我等诸僧先受他请。<a id="a-6d"></a>更觅余日。<a id="a-6e"></a>时彼小王殷勤启白。<a id="a-6f"></a>我今已众务所逼。<a id="a-6g"></a>愿受我请。<a id="a-6h"></a>尔时诸僧默然无对。<a id="a-6i"></a>尔时国主语彼夫妇言。<a id="a-6j"></a>我今自打揵椎。<a id="a-6k"></a>汝所造食当酬汝直。<a id="a-6l"></a>时夫妇已闻此语。<a id="a-6m"></a>向彼国主五体投地。<a id="a-6n"></a>而白之言。<a id="a-6o"></a>我之夫妇穷无所有。<a id="a-6p"></a>自卖己身以设供具。<a id="a-6q"></a>竟宿造供施设已办。<a id="a-6r"></a>唯于今日自在供养。<a id="a-6s"></a>若至明日为他策使不得自由。<a id="a-6t"></a>愿王垂矜莫夺我日。<a id="a-6u"></a>即说偈言。</p>
  <p id="a6v">夫妇如鸳鸯　　供设既已办</p>
  <p id="a6w">愿必见忆念　　明当属他去</p>
  <p id="a6x">夫妇各异策　　更无修福期</p>
  <p id="a6y">如是自卖身　　乃为修善故</p>
  <p id="a6z">时彼国王具闻斯事。<a id="a-70"></a>赞言善哉。<a id="a-71"></a>即说偈言。</p>
  <p id="a72">汝善解佛教　　明了识因果</p>
  <p id="a73">能用虚伪身　　易于坚财命</p>
  <p id="a74">汝勿怀恐怖　　恣听汝所愿</p>
  <p id="a75">我为怜愍汝　　以财偿汝价</p>
  <p id="a76">汝今自苦身　　终大获利乐</p>
  <p id="a77">尔时国主说此偈已。<a id="a-78"></a>听彼夫妇供养众僧。<a id="a-79"></a>即以财物为彼夫妇酬他价直。<a id="a-7A"></a>又给夫妇自营产业。<a id="a-7B"></a>现受此报无所乏少。</p>
  <p data-pb></p>
  <h2 id="a7C">（七五）</h2>
  <p id="a7D">复次至心持戒乃至没命得现果报。<a id="a-7E"></a>我昔曾闻。<a id="a-7F"></a>难提拔提城有优婆塞。<a id="a-7G"></a>兄弟二人并持五戒。<a id="a-7H"></a>其弟尔时卒患胁痛气将欲绝。<a id="a-7I"></a>时医诊之。<a id="a-7J"></a>食新杀狗肉并使服酒所患必除。<a id="a-7K"></a>病者白言。<a id="a-7L"></a>其狗肉者为可于市买索食之。<a id="a-7M"></a>饮酒之事愿舍身命终不犯戒而服于酒。<a id="a-7N"></a>其兄见弟极为困急。<a id="a-7O"></a>买酒语弟。<a id="a-7P"></a>舍戒服酒以疗其疾。<a id="a-7Q"></a>弟白兄言。<a id="a-7R"></a>我虽病急愿舍身命终不犯戒而饮此酒。<a id="a-7S"></a>即说偈言。</p>
  <p id="a7T">怪哉临命终　　破我戒璎珞</p>
  <p id="a7U">以戒庄严身　　不烦殡葬具</p>
  <p id="a7V">人身既难得　　遭值戒复难</p>
  <p id="a7W">愿舍百千命　　不毁破禁戒</p>
  <p id="a7X">无量百千劫　　时乃值遇戒</p>
  <p id="a7Y">阎浮世界中　　人身极难得</p>
  <p id="a7Z">虽复得人身　　值正法倍难</p>
  <p id="a7a">时复值法宝　　愚者不知取</p>
  <p id="a7b">善能分别者　　此事亦复难</p>
  <p id="a7c">戒宝入我手　　云何复欲夺</p>
  <p id="a7d">乃是怨憎者　　非我之所亲</p>
  <p id="a7e">兄闻偈已答其弟言。<a id="a-7f"></a>我以亲故不为沮坏。<a id="a-7g"></a>弟白兄言。<a id="a-7h"></a>非为亲爱乃是残败。<a id="a-7i"></a>即说偈言。</p>
  <p id="a7j">我欲向胜处　　毁戒令堕坠</p>
  <p id="a7k">损我乃如是　　云何名亲爱</p>
  <p id="a7l">我勤习戒根　　乃欲见劫夺</p>
  <p id="a7m">所持五戒中　　酒戒最为重</p>
  <p id="a7n">今欲强毁我　　不得名为亲</p>
  <p id="a7o">兄问弟言。<a id="a-7p"></a>云何以酒为戒根本。<a id="a-7q"></a>弟即说偈以答兄言。</p>
  <p id="a7r">若于禁戒中　　不尽心护持</p>
  <p id="a7s">便为违大悲　　草头有酒渧</p>
  <p id="a7t">尚不敢掁触　　以是故我知</p>
  <p id="a7u">酒是恶道因　　在家修多罗</p>
  <p id="a7v">说酒之恶报　　唯佛能别知</p>
  <p id="a7w">谁有能测量　　佛说身口意</p>
  <p id="a7x">三业之恶行　　唯酒为根本</p>
  <p id="a7y">复堕恶行中　　往昔优婆夷</p>
  <p id="a7z">以酒因缘故　　遂毁余四戒</p>
  <p id="a80">是名恶行数　　复名五大施</p>
  <p id="a81">亦是五无畏　　酒为放逸根</p>
  <p id="a82">不饮闭恶道　　能获信乐心</p>
  <p id="a83">去悭能舍财　　首罗闻佛说</p>
  <p id="a84">能获无量益　　我都无异意</p>
  <p id="a85">而欲毁犯者　　略说而言之</p>
  <p id="a86">宁舍百千命　　不毁犯佛教</p>
  <p id="a87">宁使身干枯　　终不饮此酒</p>
  <p id="a88">假设犯毁戒　　寿命百千年</p>
  <p id="a89">不如护禁戒　　即时身命灭</p>
  <p id="a8A">决定能使差　　我犹故不饮</p>
  <p id="a8B">况今不定知　　为差为不差</p>
  <p id="a8C">作是决定心　　心生大欢喜</p>
  <p id="a8D">即获见真谛　　所患即消除</p>
  <p data-pb></p>
  <h2 id="a8E">（七六）</h2>
  <p id="a8F">复次若信佛语于诸外论犹如婴愚颠狂所说。<a id="a-8G"></a>是故勤学佛法语论。<a id="a-8H"></a>我昔曾闻。<a id="a-8I"></a>有一国名释伽罗。<a id="a-8J"></a>其王名卢头陀摩。<a id="a-8K"></a>彼王数数诣寺听法。<a id="a-8L"></a>时彼法师说酒过失。<a id="a-8M"></a>尔时王难高座法师言。<a id="a-8N"></a>若施他酒得狂痴者。<a id="a-8O"></a>今饮酒亦多无狂痴报。<a id="a-8P"></a>时法师指示外道等。<a id="a-8Q"></a>其王见已。<a id="a-8R"></a>善哉善哉。<a id="a-8S"></a>时有外道。<a id="a-8T"></a>自相议言。<a id="a-8U"></a>彼说法者无所知见空指而已。<a id="a-8V"></a>王为法师已又不解。<a id="a-8W"></a>空称善哉。<a id="a-8X"></a>不能开解而答此问。<a id="a-8Y"></a>然此众中亦有大聪明胜人。<a id="a-8Z"></a>何故不答王。<a id="a-8a"></a>即说偈言。</p>
  <p id="a8b">法师有聪辩　　善能答此义</p>
  <p id="a8c">怜愍汝等故　　护惜而不说</p>
  <p id="a8d">诸外道言。<a id="a-8e"></a>王为此法师横为通道理。<a id="a-8f"></a>王言。<a id="a-8g"></a>我之所解更有异趣。<a id="a-8h"></a>尔时王语法师言。<a id="a-8i"></a>向所解义今可显说。<a id="a-8j"></a>法师答言。<a id="a-8k"></a>我向所以指外道者。<a id="a-8l"></a>以诸外道各生异见有颠倒心。<a id="a-8m"></a>是故名为痴狂之人。<a id="a-8n"></a>即说偈言。</p>
  <p id="a8o">不必鬼入身　　名为颠狂者</p>
  <p id="a8p">邪见夜叉心　　是为说颠狂</p>
  <p id="a8q">狂痴人过失　　不知解其事</p>
  <p id="a8r">汝等有狂过　　一切种智说</p>
  <p id="a8s">汝违种智语　　随逐于邪见</p>
  <p id="a8t">现见于神变　　彼大仙所辱</p>
  <p id="a8u">出过其禁限　　颠狂先已成</p>
  <p id="a8v">云何使我说　　百千种狂因</p>
  <p id="a8w">何故分别说　　投渊及赴火</p>
  <p id="a8x">自坠于高巅　　舍弃于施戒</p>
  <p id="a8y">逐迷邪狂倒　　不修于正行</p>
  <p id="a8z">狂惑坠巅火　　卖盐坏净行</p>
  <p id="a90">饮触恒河水　　是名立正行</p>
  <p id="a91">失净及得正　　有何因义趣</p>
  <p id="a92">卖肉众恶集　　三种神足变</p>
  <p id="a93">除此三种变　　更亦有神变</p>
  <p id="a94">唯有二六法　　离此别无我</p>
  <p id="a95">现见仙神变　　更见十三法</p>
  <p id="a96">如是颠狂事　　其数乃有百</p>
  <p id="a97">现见投渊火　　自坠于高巅</p>
  <p id="a98">以此欲生天　　此但是邪见</p>
  <p id="a99">非是生天因　　戒施善调心</p>
  <p id="a9A">即是生天因　　卖盐坏善行</p>
  <p id="a9B">触河除诸恶　　卖盐有大恶</p>
  <p id="a9C">触河有大善　　如是有何义</p>
  <p id="a9D">得名为善恶　　婆罗门卖肉</p>
  <p id="a9E">即堕于失法　　捉刀亦失法</p>
  <p id="a9F">若复卖于肉　　满三十六斤</p>
  <p id="a9G">败坏婆罗门　　罗差及食蜜</p>
  <p id="a9H">皆名为失法　　见罗差尝蜜</p>
  <p id="a9I">二俱成过患　　以秤欺诳人</p>
  <p id="a9J">不成名为盗　　卖肉成杀生</p>
  <p id="a9K">羊稻俱有命　　食稻不成杀</p>
  <p id="a9L">羊稻俱应食　　何故食于稻</p>
  <p id="a9M">而不食于羊　　汝诸言自杀</p>
  <p id="a9N">终不得生天　　坠岩投渊水</p>
  <p id="a9O">复言得生天　　杀己言有罪</p>
  <p id="a9P">餧养己身者　　何故不得福</p>
  <p id="a9Q">观察不顺理　　皆是愚痴倒</p>
  <p id="a9R">以是因缘故　　名汝等为狂</p>
  <p id="a9S">此即是愚痴　　罗刹之标相</p>
  <p id="a9T">是故说汝等　　成就颠狂法</p>
  <p id="a9U">此即是与酒　　饮酒之因果</p>
  <p id="a9V">嗔恚是痴因　　嗔恚而黑浊</p>
  <p id="a9W">能令颜色变　　以是因缘故</p>
  <p id="a9X">嗔为庾黑因　　饮酒颜色浊</p>
  <p id="a9Y">此二俱能瘦　　目连见饿鬼</p>
  <p id="a9Z">汝先自饮酒　　亦教人饮酒</p>
  <p id="a9a">说言无罪报　　是故今现在</p>
  <p id="a9b">已获饿鬼身　　花报已如是</p>
  <p id="a9c">果报方在后</p>
  <p data-pb></p>
  <h2 id="a9d">（七七）</h2>
  <p id="a9e">诸婆罗门闻是语时。<a id="a-9f"></a>多有外道即时出家。</p>
  <p id="a9g">复次善分别敬功德不期于门族。<a id="a-9h"></a>我昔曾闻。<a id="a-9i"></a>花氏城中有二王子。<a id="a-9j"></a>逃走归投末投罗国。<a id="a-9k"></a>时彼国中有一内官字拔罗婆若。<a id="a-9l"></a>为附佣国主。<a id="a-9m"></a>供养众僧手自行食。<a id="a-9n"></a>众僧食已遣人敛草上残食持诣宫中。<a id="a-9o"></a>向食作礼然后乃食。<a id="a-9p"></a>余者分张与所亲爱。<a id="a-9q"></a>食彼残食能破我患。<a id="a-9r"></a>是故先取食之。<a id="a-9s"></a>授与二王子。<a id="a-9t"></a>王子食已心恶贱故出外即吐。<a id="a-9u"></a>而作是言。<a id="a-9v"></a>出家之人种种杂姓我等今者食其残食。<a id="a-9w"></a>食已吐弃。<a id="a-9x"></a>然后除过。<a id="a-9y"></a>时附佣主闻是事已作如是言。<a id="a-9z"></a>此二婴愚极为无知。<a id="a-A0"></a>即说偈言。</p>
  <p id="aA1">得此余食者　　智者除过患</p>
  <p id="aA2">彼生疑讥嫌　　是名为婴愚</p>
  <p id="aA3">佛法观察食　　外道都悉无</p>
  <p id="aA4">沙门观察食　　能除烦恼障</p>
  <p id="aA5">余食牟尼触　　应当顶戴敬</p>
  <p id="aA6">手捉残食已　　水洗已除过</p>
  <p id="aA7">附佣主后日更不与残食。<a id="a-A8"></a>时左右人问言。<a id="a-A9"></a>何故不分食与二王子。<a id="a-AA"></a>即说偈言。</p>
  <p id="aAB">彼之不知解　　沙门所食余</p>
  <p id="aAC">自恃种族故　　触之言不净</p>
  <p id="aAD">不生欢喜心　　是故我不与</p>
  <p id="aAE">不识沙门姓　　不食于彼食</p>
  <p id="aAF">不识我种姓　　不应食我食</p>
  <p id="aAG">沙门处处生　　不如我种族</p>
  <p id="aAH">我不如沙门　　复不食我食</p>
  <p id="aAI">为言无种姓　　亦无有年岁</p>
  <p id="aAJ">如马无种族　　内官亦如是</p>
  <p id="aAK">内官处处来　　无有定方所</p>
  <p id="aAL">唯睹我富贵　　不看我种姓</p>
  <p id="aAM">但见富贵故　　便食我残食</p>
  <p id="aAN">不食沙门食　　是名为婴愚</p>
  <p id="aAO">沙门心自在　　具足七种财</p>
  <p id="aAP">不食沙门食　　而食我余者</p>
  <p id="aAQ">犹如超半井　　不见有是处</p>
  <p id="aAR">见我有势力　　王者之所念</p>
  <p id="aAS">便食我余食　　甘蔗种中生</p>
  <p id="aAT">输头王太子　　如是种族来</p>
  <p id="aAU">可不胜我耶　　彼之胜智者</p>
  <p id="aAV">无等无伦匹　　不取其种姓</p>
  <p id="aAW">唯取其德行　　种族作诸恶</p>
  <p id="aAX">亦名为下贱　　具戒有智慧</p>
  <p id="aAY">是名为尊贵</p>
  <p id="aAZ">时二王子闻此语已。<a id="a-Aa"></a>而作是言。<a id="a-Ab"></a>汝示正道即是我父。<a id="a-Ac"></a>自今以往敬承所诲。<a id="a-Ad"></a>即说偈言。</p>
  <p id="aAe">汝今说种姓　　殊为非法语</p>
  <p id="aAf">因行无有定　　知解无定方</p>
  <p id="aAg">语议正解了　　不名为边语</p>
  <p id="aAh">如汝之所解　　即是贵种族</p>
  <p data-pb></p>
  <h2 id="aAi">（七八）</h2>
  <p id="aAj">复次若欲观察知佛神变。<a id="a-Ak"></a>视诸塔寺供养佛塔。<a id="a-Al"></a>我昔曾闻。<a id="a-Am"></a>阿梨车毗伽国。<a id="a-An"></a>于彼城门有佛发爪塔。<a id="a-Ao"></a>近有尼俱陀树。<a id="a-Ap"></a>边有井水。<a id="a-Aq"></a>时婆罗门而白王言。<a id="a-Ar"></a>若游行时见于彼塔。<a id="a-As"></a>是沙门冢破王福德。<a id="a-At"></a>王是大地作一盖主宜除此塔。<a id="a-Au"></a>时王信婆罗门语故。<a id="a-Av"></a>即敕臣下令速却此塔。<a id="a-Aw"></a>明日我出时勿令复见。<a id="a-Ax"></a>时彼城神与诸民众皆悉悲涕。<a id="a-Ay"></a>时诸优婆夷施设供养。<a id="a-Az"></a>又然灯者。<a id="a-B0"></a>作如是语。<a id="a-B1"></a>我等今者是最后供养。<a id="a-B2"></a>有优婆塞抱塔悲泣。<a id="a-B3"></a>即说偈言。</p>
  <p id="aB4">我今最后抱　　汝之基塔足</p>
  <p id="aB5">犹如须弥倒　　今日皆破伤</p>
  <p id="aB6">十力世尊塔　　于今遂破灭</p>
  <p id="aB7">我若有过失　　听我使忏悔</p>
  <p id="aB8">众生更不见　　佛之所作业</p>
  <p id="aB9">尔时诸优婆塞作如是言。<a id="a-BA"></a>我等今者可还归家。<a id="a-BB"></a>不忍能看人坏此塔。<a id="a-BC"></a>时王后自遣人持锹欲除。<a id="a-BD"></a>往到其所。<a id="a-BE"></a>塔树尽无。<a id="a-BF"></a>即说偈言。</p>
  <p id="aBG">呜呼甚可怪　　举城大出声</p>
  <p id="aBH">犹如海涛波　　不见十力塔</p>
  <p id="aBI">尼拘陀及井　　莫知其所在</p>
  <p id="aBJ">诸婆罗门等　　深心生惭怪</p>
  <p id="aBK">彼王闻是已　　生于希有想</p>
  <p id="aBL">时王作是念　　谁持此塔去</p>
  <p id="aBM">即自往诣塔　　莫知其所在</p>
  <p id="aBN">尔时彼王遣千余人。<a id="a-BO"></a>乘象驰马四方推觅。<a id="a-BP"></a>时有老母在于道傍。<a id="a-BQ"></a>见彼诸人行来速疾。<a id="a-BR"></a>即问之言。<a id="a-BS"></a>何为乃尔。<a id="a-BT"></a>诸人答言。<a id="a-BU"></a>推觅塔树。<a id="a-BV"></a>彼老母言。<a id="a-BW"></a>我向于道见希有事。<a id="a-BX"></a>有塔飞空并尼俱陀树不忆其井。<a id="a-BY"></a>见诸人等首戴天冠。<a id="a-BZ"></a>头垂花鬘身着诸花。<a id="a-Ba"></a>持塔而去。<a id="a-Bb"></a>我见去时生希有想。<a id="a-Bc"></a>指示去处。<a id="a-Bd"></a>诸人闻已具以事状还白于王。<a id="a-Be"></a>王闻欢喜。<a id="a-Bf"></a>即说偈言。</p>
  <p id="aBg">彼塔自飞去　　为向天上耶</p>
  <p id="aBh">我今心信敬　　极生大欢喜</p>
  <p id="aBi">若我破此塔　　当堕于地狱</p>
  <p id="aBj">尔时王即向彼塔处大设供养。<a id="a-Bk"></a>此塔即今名曰自移。<a id="a-Bl"></a>塔及树井离毗伽城三十里住。</p>
  <p data-pb></p>
  <h2 id="aBm">（七九）</h2>
  <p id="aBn">复次佛塔有大威神。<a id="a-Bo"></a>是故宜应供养佛塔。<a id="a-Bp"></a>我昔曾闻。<a id="a-Bq"></a>竺叉尸罗国彼有塔寺。<a id="a-Br"></a>波斯匿王以成火烧之。<a id="a-Bs"></a>佛复安一枨朽坏却之。<a id="a-Bt"></a>时彼国王名枸沙陀那。<a id="a-Bu"></a>有一比丘求请彼王我今为塔作枨。<a id="a-Bv"></a>愿王听取。<a id="a-Bw"></a>有大树者王莫护惜。<a id="a-Bx"></a>王即语言。<a id="a-By"></a>除我宫内所有树木余树悉取。<a id="a-Bz"></a>得王教已。<a id="a-C0"></a>诸比丘等处处求觅。<a id="a-C1"></a>于一村边有大池水。<a id="a-C2"></a>上有大树。<a id="a-C3"></a>名称首伽树。<a id="a-C4"></a>龙所护持。<a id="a-C5"></a>近恶龙故人无敢触。<a id="a-C6"></a>其树极大。<a id="a-C7"></a>若复有人取枝叶者。<a id="a-C8"></a>龙能杀之。<a id="a-C9"></a>以是之故人无敢近。<a id="a-CA"></a>有人语言。<a id="a-CB"></a>彼有大树。<a id="a-CC"></a>时比丘即将诸人赍持斧器欲往斫伐。<a id="a-CD"></a>时复有人语比丘言。<a id="a-CE"></a>此龙极恶。<a id="a-CF"></a>比丘语言。<a id="a-CG"></a>我为佛事不畏恶龙。<a id="a-CH"></a>时有奉事婆罗门语比丘言。<a id="a-CI"></a>彼龙极恶。<a id="a-CJ"></a>若伐此树多所伤害莫斫破此树。<a id="a-CK"></a>婆罗门即说偈言。</p>
  <p id="aCL">汝不闻彼贼　　悭贪故暂作</p>
  <p id="aCM">而能于一切　　汝当忆此事</p>
  <p id="aCN">常应自拥护　　莫为此树故</p>
  <p id="aCO">即致于伤害</p>
  <p id="aCP">比丘复说偈言。</p>
  <p id="aCQ">汝为毒龙故　　而自生贡高</p>
  <p id="aCR">我依人中龙　　恃彼亦自高</p>
  <p id="aCS">观汝力为胜　　如是我得势</p>
  <p id="aCT">令使众人见　　我为敬佛故</p>
  <p id="aCU">今当舍身命　　诸毒龙众中</p>
  <p id="aCV">汝为作龙王　　生大恭敬想</p>
  <p id="aCW">佛为柔调寂　　及是众中王</p>
  <p id="aCX">我今亦恭敬　　如来婆伽婆</p>
  <p id="aCY">谁能降毒龙　　而为弟子者</p>
  <p id="aCZ">尔时比丘共婆罗门。<a id="a-Ca"></a>各竞道理遂共斗诤。<a id="a-Cb"></a>于时比丘即伐其树。<a id="a-Cc"></a>亦无云雷变异之相。<a id="a-Cd"></a>时婆罗门睹斯事已。<a id="a-Ce"></a>而说偈言。</p>
  <p id="aCf">先若取枝叶　　云起雷霹雳</p>
  <p id="aCg">汝为咒所伏　　为死至后世</p>
  <p id="aCh">彼时婆罗门说是偈已。<a id="a-Ci"></a>即便睡眠梦见毒龙。<a id="a-Cj"></a>向己说偈。</p>
  <p id="aCk">汝莫起嗔恚　　此名现供养</p>
  <p id="aCl">非为轻毁我　　吾身自负塔</p>
  <p id="aCm">况树作塔枨　　而我能护惜</p>
  <p id="aCn">十力世尊塔　　我当云何护</p>
  <p id="aCo">此林自生树　　而为佛塔故</p>
  <p id="aCp">如是自生树　　云何得恋惜</p>
  <p id="aCq">更有余因缘　　今当说善听</p>
  <p id="aCr">我亦无势力　　德叉迦龙王</p>
  <p id="aCs">自来取此树　　我云何能护</p>
  <p id="aCt">伊罗钵龙王　　及以毗沙门</p>
  <p id="aCu">躬自来至此　　我有何势力</p>
  <p id="aCv">而能距捍彼　　威德天龙等</p>
  <p id="aCw">如来现在世　　及以灭度后</p>
  <p id="aCx">造立塔庙者　　此二等无异</p>
  <p id="aCy">诸有得道者　　人天及夜叉</p>
  <p id="aCz">名称遍十方　　世界无伦匹</p>
  <p id="aD0">如此名闻故　　塔枨悬宝铃</p>
  <p id="aD1">其音甚和雅　　远近悉闻知</p>
  <p id="aD2">时婆罗门闻是偈故从睡眠寤即便出家。</p>
  <p data-pb></p>
  <h2 id="aD3">（八○）</h2>
  <p id="aD4">复次我昔曾闻。<a id="a-D5"></a>有一老母背负酥瓨。<a id="a-D6"></a>在路中行。<a id="a-D7"></a>见庵摩勒树即食其果。<a id="a-D8"></a>食已患渴。<a id="a-D9"></a>寻时赴井乞水欲饮。<a id="a-DA"></a>时汲水者即便与水。<a id="a-DB"></a>以先食庵摩勒果之势力故。<a id="a-DC"></a>谓水甜美味如石蜜。<a id="a-DD"></a>语彼人。<a id="a-DE"></a>我以酥瓨易汝瓨水。<a id="a-DF"></a>尔时汲水人即随其言与一瓨水。<a id="a-DG"></a>老母得已负还归家既至其舍。<a id="a-DH"></a>先所食庵罗摩热力已尽。<a id="a-DI"></a>取而饮之。<a id="a-DJ"></a>唯有水味更无异味。<a id="a-DK"></a>即聚亲属咸令尝之。<a id="a-DL"></a>皆言是水有朽败烂绳汁埿臭秽极为可恶。<a id="a-DM"></a>汝今何故持来至此。<a id="a-DN"></a>既闻斯语自取饮尝。<a id="a-DO"></a>深生悔恨。<a id="a-DP"></a>我何以故。<a id="a-DQ"></a>乃以好酥贸此臭水。<a id="a-DR"></a>一切众生凡夫之人亦复如是。<a id="a-DS"></a>以愚无智故。<a id="a-DT"></a>以未来世功德酥瓨。<a id="a-DU"></a>贸易臭秽四颠倒瓨。<a id="a-DV"></a>谓之为好。<a id="a-DW"></a>于后乃知非是真实。<a id="a-DX"></a>深生悔恨。<a id="a-DY"></a>咄哉何为以功德酥瓨贸易颠倒臭秽之水。<a id="a-DZ"></a>而说偈言。</p>
  <p id="aDa">咄哉我何为　　以三业净行</p>
  <p id="aDb">贸易着诸有　　如以净好酥</p>
  <p id="aDc">贸彼臭恶水　　以食庵摩勒</p>
  <p id="aDd">舌倒不觉味　　臭水为甘露</p>
  <p data-pb></p>
  <h2 id="aDe">（八一）</h2>
  <p id="aDf">复次我昔曾闻。<a id="a-Dg"></a>有一长者妇为姑所嗔走入林中。<a id="a-Dh"></a>自欲刑戮既不能得。<a id="a-Di"></a>寻时上树以自隐身。<a id="a-Dj"></a>树下有池影现水中。<a id="a-Dk"></a>时有婢使担瓨取水。<a id="a-Dl"></a>见水中影谓为是己有。<a id="a-Dm"></a>作如是言。<a id="a-Dn"></a>我今面貌端正如此。<a id="a-Do"></a>何故为他持瓨取水。<a id="a-Dp"></a>即打瓨破还至家中。<a id="a-Dq"></a>语大家言。<a id="a-Dr"></a>我今面貌端正如是。<a id="a-Ds"></a>何故使我担瓨取水。<a id="a-Dt"></a>于时大家作如是言。<a id="a-Du"></a>此婢或为鬼魅所著。<a id="a-Dv"></a>故作是事。<a id="a-Dw"></a>更与一瓨诣池取水。<a id="a-Dx"></a>犹见其影。<a id="a-Dy"></a>复打瓨破。<a id="a-Dz"></a>时长者妇在于树上。<a id="a-E0"></a>见斯事已。<a id="a-E1"></a>即便微笑。<a id="a-E2"></a>婢见影笑。<a id="a-E3"></a>即自觉悟。<a id="a-E4"></a>仰而视之。<a id="a-E5"></a>见有妇女在树上微笑。<a id="a-E6"></a>端正女人衣服非己。<a id="a-E7"></a>方生惭耻。<a id="a-E8"></a>以何因缘而说此喻。<a id="a-E9"></a>为于倒见愚惑之众。<a id="a-EA"></a>譬如薝卜油香用涂顶发。<a id="a-EB"></a>愚惑不解。<a id="a-EC"></a>我顶出是香。<a id="a-ED"></a>即说偈言。</p>
  <p id="aEE">未香以涂身　　并熏衣缨珞</p>
  <p id="aEF">倒惑心亦尔　　谓从己身出</p>
  <p id="aEG">如彼丑陋婢　　见影谓己有</p>
  <p data-pb></p>
  <h2 id="aEH">（八二）</h2>
  <p id="aEI">次猫生儿以小渐大。<a id="a-EJ"></a>猫儿问母。<a id="a-EK"></a>当何所食。<a id="a-EL"></a>母答儿言。<a id="a-EM"></a>人自教汝。<a id="a-EN"></a>夜至他家隐瓮器间。<a id="a-EO"></a>有人见已而相约敕。<a id="a-EP"></a>酥乳肉等极好覆盖。<a id="a-EQ"></a>鸡雏高举莫使猫食。<a id="a-ER"></a>猫儿即知。<a id="a-ES"></a>鸡酥乳酪皆是我食。<a id="a-ET"></a>以何因缘说如此喻。<a id="a-EU"></a>佛成三藐三菩提道。<a id="a-EV"></a>十力具足心愿已满。<a id="a-EW"></a>以大悲心多所拯拔。<a id="a-EX"></a>尔时世尊作如是念言。<a id="a-EY"></a>当以何法而化度之。<a id="a-EZ"></a>大悲答言。<a id="a-Ea"></a>一切众生心行显现。<a id="a-Eb"></a>以他心智观察烦恼。<a id="a-Ec"></a>一切诸行贪欲嗔恚愚痴之等长夜增长。<a id="a-Ed"></a>常想乐想我想净想展转相承。<a id="a-Ee"></a>作如是说。<a id="a-Ef"></a>不能增长无常苦空无我之法。<a id="a-Eg"></a>是故如来知此事已。<a id="a-Eh"></a>为众生说诸倒对治。<a id="a-Ei"></a>如来说法微妙甚深。<a id="a-Ej"></a>难解难入谓道解说。<a id="a-Ek"></a>云何而能为诸众生说如斯法。<a id="a-El"></a>以诸众生有倒见想。<a id="a-Em"></a>观察知已随其所应为说法要。<a id="a-En"></a>众生自有若干种行。<a id="a-Eo"></a>是故知如来说对治法破除颠倒。<a id="a-Ep"></a>如为猫儿覆肉酥乳。</p>
  <h2 id="aEq">（八三）</h2>
  <p id="aEr">复次我昔曾闻。<a id="a-Es"></a>有一国中施设石柱极为高大。<a id="a-Et"></a>除去梯蹬樚栌绳索。<a id="a-Eu"></a>置彼工匠在于柱头。<a id="a-Ev"></a>何以故。<a id="a-Ew"></a>彼若存活。<a id="a-Ex"></a>或更余处造立石柱。<a id="a-Ey"></a>使胜于此。<a id="a-Ez"></a>时彼石匠亲族宗眷。<a id="a-F0"></a>于其夜中集聚柱边。<a id="a-F1"></a>而语之言。<a id="a-F2"></a>汝今云何可得下耶。<a id="a-F3"></a>尔时石匠多诸方便。<a id="a-F4"></a>即擿衣缕垂二缕线至于柱下。<a id="a-F5"></a>其诸宗眷寻以粗线系彼衣缕。<a id="a-F6"></a>匠即挽取既至于上。<a id="a-F7"></a>手捉粗线语诸亲族。<a id="a-F8"></a>汝等今者更可系着小粗绳索。<a id="a-F9"></a>彼诸亲族即随其语。<a id="a-FA"></a>如是展转。<a id="a-FB"></a>最后得系粗大绳索。<a id="a-FC"></a>尔时石匠寻绳来下。<a id="a-FD"></a>言石柱者喻于生死。<a id="a-FE"></a>梯蹬樚栌喻过去佛已灭之法。<a id="a-FF"></a>言亲族者喻声闻众。<a id="a-FG"></a>言衣缕者喻过去佛定之与慧。<a id="a-FH"></a>言擿衣者喻观欲过去味等法。<a id="a-FI"></a>缕从上下者喻于信心。<a id="a-FJ"></a>系粗缕者喻近善友得于多闻。<a id="a-FK"></a>细绳者多闻缕复悬持戒缕。<a id="a-FL"></a>持戒缕悬禅定缕。<a id="a-FM"></a>禅定缕悬智慧绳。<a id="a-FN"></a>以是粗绳坚牢系者喻缚生死。<a id="a-FO"></a>从上下者喻下生死柱。</p>
  <p id="aFP">以信为缕线　　多闻及持戒</p>
  <p id="aFQ">犹如彼粗缕　　戒定为小绳</p>
  <p id="aFR">智慧为粗绳　　生死柱来下</p>
  <p data-pb></p>
  <h2 id="aFS">（八四）</h2>
  <p id="aFT">复次我昔曾闻。<a id="a-FU"></a>有一国中王嗣欲绝。<a id="a-FV"></a>时有王种先入山林学道求仙。<a id="a-FW"></a>即强将来立以为王。<a id="a-FX"></a>从敷卧具人索于衣服及以饮食。<a id="a-FY"></a>时敷卧具人而白王言。<a id="a-FZ"></a>各有所典。<a id="a-Fa"></a>王于今者不应事事尽随我索。<a id="a-Fb"></a>我唯知敷卧具事。<a id="a-Fc"></a>洗浴衣食。<a id="a-Fd"></a>悉更有人。<a id="a-Fe"></a>非我所当。<a id="a-Ff"></a>以此喻可知一切诸业。<a id="a-Fg"></a>如王敷卧具人各有所典。<a id="a-Fh"></a>业亦如是。<a id="a-Fi"></a>各各不同色无病者财物可爱。<a id="a-Fj"></a>智等诸业各各别异。<a id="a-Fk"></a>有业得无病。<a id="a-Fl"></a>有业能得端正色力。<a id="a-Fm"></a>如彼仙人从敷卧具人索种种物终不可得。<a id="a-Fn"></a>若生上族不必财富。<a id="a-Fo"></a>诸业受报各各差别。<a id="a-Fp"></a>不以一业。<a id="a-Fq"></a>得种种报。<a id="a-Fr"></a>若作端正业。<a id="a-Fs"></a>则得端正色力。<a id="a-Ft"></a>财富应从余业索。<a id="a-Fu"></a>是故智者应当修习种种净业得种种报。</p>
  <p id="aFv">无病色种族　　智能各异因</p>
  <p id="aFw">如彼仙人王　　索备敷卧者</p>
  <p data-pb></p>
  <h2 id="aFx">（八五）</h2>
  <p id="aFy">复次我昔曾闻。<a id="a-Fz"></a>有一国王多养好马。<a id="a-G0"></a>会有邻王与共斗战。<a id="a-G1"></a>知此国王有好马故即便退散。<a id="a-G2"></a>尔时国王作是思惟。<a id="a-G3"></a>我先养马规拟敌国。<a id="a-G4"></a>今皆退散养马何为。<a id="a-G5"></a>当以此马用给人力。<a id="a-G6"></a>令马不损于人有益。<a id="a-G7"></a>作是念已。<a id="a-G8"></a>即敕有司令诸马群分布与人。<a id="a-G9"></a>常使用磨经历多年。<a id="a-GA"></a>其后邻国复来侵境。<a id="a-GB"></a>即敕取马共彼斗战。<a id="a-GC"></a>马用磨故旋转而行不肯前进。<a id="a-GD"></a>设加杖捶亦不肯行。<a id="a-GE"></a>众生亦尔。<a id="a-GF"></a>若得解脱。<a id="a-GG"></a>必由于心。<a id="a-GH"></a>谓受五欲。<a id="a-GI"></a>后得解脱。<a id="a-GJ"></a>死敌既至。<a id="a-GK"></a>心意恋着五欲之乐。<a id="a-GL"></a>不能直进得解脱果。<a id="a-GM"></a>即说偈言。</p>
  <p id="aGN">智慧宜调心　　勿令着五欲</p>
  <p id="aGO">本不调心故　　临终生爱恋</p>
  <p id="aGP">心既不调顺　　云何得寂静</p>
  <p id="aGQ">心常耽五欲　　迷荒不能觉</p>
  <p id="aGR">心既不调顺　　云何得寂静</p>
  <p id="aGS">心常耽五欲　　迷荒不能觉</p>
  <p id="aGT">如马不习战　　对战而旋行</p>
  <p data-pb></p>
  <h2 id="aGU">（八六）</h2>
  <p id="aGV">复次曾闻。<a id="a-GW"></a>有一国王身遇疾患。<a id="a-GX"></a>国中诸医都不能治。<a id="a-GY"></a>时有良医从远处来治王病差。<a id="a-GZ"></a>王大欢喜作是思惟。<a id="a-Ga"></a>我今得医力事须厚报。<a id="a-Gb"></a>作是念已微遣侍臣。<a id="a-Gc"></a>多赍财物。<a id="a-Gd"></a>诣于彼医所住之处。<a id="a-Ge"></a>为造屋宅养生之具。<a id="a-Gf"></a>人民田宅象马牛羊奴婢仆使。<a id="a-Gg"></a>一切资产无不备具。<a id="a-Gh"></a>所造既办王便遣医使还其家。<a id="a-Gi"></a>时彼远医见王目前初无所遣。<a id="a-Gj"></a>空手还归。<a id="a-Gk"></a>甚怀恨恨。<a id="a-Gl"></a>既将至家。<a id="a-Gm"></a>道逢牛羊象马都所不识。<a id="a-Gn"></a>问是谁许。<a id="a-Go"></a>并皆称是彼医名。<a id="a-Gp"></a>是彼医牛马。<a id="a-Gq"></a>遂到家已见其屋舍。<a id="a-Gr"></a>庄丽严饰床帐氍[叟*毛]毾[登*毛]金银器物。<a id="a-Gs"></a>其妇璎珞种种衣服。<a id="a-Gt"></a>时医见已甚生惊愕。<a id="a-Gu"></a>犹如天宫。<a id="a-Gv"></a>问其妇言。<a id="a-Gw"></a>如此盛事为何所得。<a id="a-Gx"></a>妇答夫言。<a id="a-Gy"></a>汝何不知。<a id="a-Gz"></a>由汝为彼国王治病差故生报汝恩。<a id="a-H0"></a>夫闻是已深生欢喜作是念言。<a id="a-H1"></a>王极有德知恩报恩。<a id="a-H2"></a>过我本望。<a id="a-H3"></a>由我意短。<a id="a-H4"></a>初来之时以无所得情用恨然。<a id="a-H5"></a>以此为喻义体今当说。<a id="a-H6"></a>医喻诸善业。<a id="a-H7"></a>王无所与喻未得现报身无所得。<a id="a-H8"></a>如彼医者初不见物谓无所得心生恨恨。<a id="a-H9"></a>如彼今身修善。<a id="a-HA"></a>见未得报。<a id="a-HB"></a>心生恨恨。<a id="a-HC"></a>我无所得。<a id="a-HD"></a>既得至家者。<a id="a-HE"></a>犹如舍身向于后世。<a id="a-HF"></a>见牛羊象马群。<a id="a-HG"></a>如至中阴身见种种好相。<a id="a-HH"></a>方作是念。<a id="a-HI"></a>由我修善见是好报。<a id="a-HJ"></a>必得生天。<a id="a-HK"></a>既至天上。<a id="a-HL"></a>喻到家中见种种盛事。<a id="a-HM"></a>方于王所生敬重心。<a id="a-HN"></a>知是报恩者。<a id="a-HO"></a>檀越施主。<a id="a-HP"></a>得生天已。<a id="a-HQ"></a>方知施戒受如此报。<a id="a-HR"></a>始知佛语诚实不虚。<a id="a-HS"></a>修少善业获无量报。<a id="a-HT"></a>即说偈言。</p>
  <p id="aHU">施未见报时　　心意有疑悔</p>
  <p id="aHV">以为徒疲劳　　终竟无所得</p>
  <p id="aHW">既得生中阴　　始见善相貌</p>
  <p id="aHX">如医到家已　　方生大欢喜</p>
  <p data-pb></p>
  <h2 id="aHY">（八七）</h2>
  <p id="aHZ">复次曾闻有二女人。<a id="a-Ha"></a>俱得庵罗果。<a id="a-Hb"></a>其一女人食不留子。<a id="a-Hc"></a>有一女人食果留子。<a id="a-Hd"></a>其留子者。<a id="a-He"></a>觉彼果美。<a id="a-Hf"></a>于良好田下种着中。<a id="a-Hg"></a>以时溉灌大得好果。<a id="a-Hh"></a>如彼世人为善根本。<a id="a-Hi"></a>多修善业。<a id="a-Hj"></a>后获果报。<a id="a-Hk"></a>合子食者。<a id="a-Hl"></a>亦复如人不识善业。<a id="a-Hm"></a>竟不修造。<a id="a-Hn"></a>无所获得。<a id="a-Ho"></a>方生悔恨。<a id="a-Hp"></a>即说偈言。</p>
  <p id="aHq">如似得果食　　竟不留种子</p>
  <p id="aHr">后见他食果　　方生于悔恨</p>
  <p id="aHs">亦如彼女人　　种子种得果</p>
  <p id="aHt">复生大欢喜</p>
  <p data-pb></p>
  <h2 id="aHu">（八八）</h2>
  <p id="aHv">复次曾闻。<a id="a-Hw"></a>往昔有比丘名须弥罗。<a id="a-Hx"></a>善能戏笑。<a id="a-Hy"></a>与一国王谊哗欢悦称适王意。<a id="a-Hz"></a>尔时比丘即从乞地欲立僧坊。<a id="a-I0"></a>王语比丘。<a id="a-I1"></a>汝可疾走不得休息。<a id="a-I2"></a>尽所极处。<a id="a-I3"></a>尔许之地悉当相与。<a id="a-I4"></a>尔时比丘更整衣服。<a id="a-I5"></a>即便疾走。<a id="a-I6"></a>虽复疲乏。<a id="a-I7"></a>以贪地故。<a id="a-I8"></a>犹不止住。<a id="a-I9"></a>后转疾极不能前进。<a id="a-IA"></a>即便卧地宛转而行。<a id="a-IB"></a>须臾复乏。<a id="a-IC"></a>即以一杖逆掷使去。<a id="a-ID"></a>作如是言。<a id="a-IE"></a>尽此杖处悉是我地。<a id="a-IF"></a>已说譬喻相应之义。<a id="a-IG"></a>我今当说。<a id="a-IH"></a>如须弥罗为取地故虽乏不止。<a id="a-II"></a>佛亦如是。<a id="a-IJ"></a>为欲救济一切众生。<a id="a-IK"></a>作是思惟。<a id="a-IL"></a>云何当令一切众生得人天乐及以解脱。<a id="a-IM"></a>如须弥罗走不休息。<a id="a-IN"></a>佛婆伽婆亦复如是。<a id="a-IO"></a>为优楼频螺迦葉鸯掘摩罗如是等人悉令调伏。<a id="a-IP"></a>有诸众生可化度者。<a id="a-IQ"></a>如来尔时即往化度。<a id="a-IR"></a>如须弥罗既疲乏已。<a id="a-IS"></a>即便卧地宛转。<a id="a-IT"></a>佛亦如是。<a id="a-IU"></a>度诸众生既已疲苦。<a id="a-IV"></a>以此阴身于娑罗双树倚息而卧。<a id="a-IW"></a>如迦尸迦树斩伐其根悉皆堕落。<a id="a-IX"></a>唯在双树倚身而卧。<a id="a-IY"></a>犹故不舍精进之心。<a id="a-IZ"></a>度拘尸罗诸力士等及须跋陀罗。<a id="a-Ia"></a>如须弥罗为得地故掷杖使去。<a id="a-Ib"></a>佛亦如是。<a id="a-Ic"></a>入涅槃时为济众生故。<a id="a-Id"></a>碎身舍利。<a id="a-Ie"></a>八斛四斗。<a id="a-If"></a>利益众生。<a id="a-Ig"></a>所碎舍利虽复微小如芥子等。<a id="a-Ih"></a>所至之处人所供养与佛无异。<a id="a-Ii"></a>能使众生得于涅槃。<a id="a-Ij"></a>即说偈言。</p>
  <p id="aIk">如来躬自度　　优楼频螺等</p>
  <p id="aIl">眷属及徒党　　优伽鸯掘魔</p>
  <p id="aIm">精进禅度力　　最后倚卧时</p>
  <p id="aIn">犹度诸力士　　须跋陀罗等</p>
  <p id="aIo">欲为济拯故　　布散诸舍利</p>
  <p id="aIp">乃至遗法灭　　皆是供养我</p>
  <p id="aIq">如彼须弥罗　　掷杖使远去</p>
  <p data-pb></p>
  <h2 id="aIr">（八九）</h2>
  <p id="aIs">复次我昔曾闻。<a id="a-It"></a>竺叉尸罗国有博罗吁罗村。<a id="a-Iu"></a>有一估客名称伽拔吒。<a id="a-Iv"></a>作僧伽蓝。<a id="a-Iw"></a>如今现在。<a id="a-Ix"></a>称伽拔吒。<a id="a-Iy"></a>先是长者子。<a id="a-Iz"></a>居室素富。<a id="a-J0"></a>后因衰耗遂至贫穷。<a id="a-J1"></a>其宗亲眷属尽皆轻慢不以为人心怀忧恼遂弃家去。<a id="a-J2"></a>共诸伴党至大秦国。<a id="a-J3"></a>大得财宝还归本国。<a id="a-J4"></a>时诸宗亲闻是事已。<a id="a-J5"></a>各设饮食香华妓乐于路往迎。<a id="a-J6"></a>时称伽拔吒身着微服在伴前行。<a id="a-J7"></a>先以贫贱年岁又少。<a id="a-J8"></a>后得财宝其年转老。<a id="a-J9"></a>诸亲迎者并皆不识。<a id="a-JA"></a>而问之言。<a id="a-JB"></a>称伽拔吒为何所在。<a id="a-JC"></a>寻即语言。<a id="a-JD"></a>今犹在后。<a id="a-JE"></a>至大伴中而复问言。<a id="a-JF"></a>称伽拔吒为何所在。<a id="a-JG"></a>诸伴语言。<a id="a-JH"></a>在前去者即是其人。<a id="a-JI"></a>时宗亲往到其所。<a id="a-JJ"></a>而语之言。<a id="a-JK"></a>汝是称伽拔吒。<a id="a-JL"></a>云何语我乃云在后。<a id="a-JM"></a>称伽拔吒语诸宗亲言。<a id="a-JN"></a>称伽拔吒非我身是。<a id="a-JO"></a>乃在伴中驼驴驮上。<a id="a-JP"></a>所以然者。<a id="a-JQ"></a>我身顷来。<a id="a-JR"></a>宗亲轻贱。<a id="a-JS"></a>初不与语。<a id="a-JT"></a>闻有财宝乃复见迎。<a id="a-JU"></a>由是之故在后驮上。<a id="a-JV"></a>宗亲语言。<a id="a-JW"></a>汝道何事不解汝语。<a id="a-JX"></a>称伽拔吒即答之言。<a id="a-JY"></a>我贫穷时共汝等语不见酬对。<a id="a-JZ"></a>见我今者多诸财宝。<a id="a-Ja"></a>乃设供具来迎逆我。<a id="a-Jb"></a>乃为财来。<a id="a-Jc"></a>不为我身。<a id="a-Jd"></a>发此喻者。<a id="a-Je"></a>喻如世尊。<a id="a-Jf"></a>称伽拔吒为得财物乡曲宗眷设供来迎。<a id="a-Jg"></a>佛亦如是。<a id="a-Jh"></a>既得成佛人天鬼神诸龙王等悉来供养。<a id="a-Ji"></a>非来供养我。<a id="a-Jj"></a>乃供养作佛功德。<a id="a-Jk"></a>我未得道时无功德时。<a id="a-Jl"></a>诸众生等不共我语。<a id="a-Jm"></a>况复供养。<a id="a-Jn"></a>是故当知供养功德不供养我。<a id="a-Jo"></a>虽复广得一切诸天人等之所供养亦无增减。<a id="a-Jp"></a>以观察故。</p>
  <p id="aJq">人天阿修罗　　夜叉乾闼婆</p>
  <p id="aJr">如是等诸众　　亦广设供养</p>
  <p id="aJs">佛无欢喜心　　以善观察故</p>
  <p id="aJt">是供诸功德　　非为供养我</p>
  <p id="aJu">如称伽拔吒　　指示诸眷属</p>
  <p id="aJv">称己在后者　　其喻亦如是</p>
 </body>
</html>