<!doctype html>
<html id="z3IBVRtyJ" data-ver="660">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第四</h1>
  <h2 id="a2">（一七）</h2>
  <p id="a3">复次若诤竞者闻断结名。<a id="a-4"></a>所诤事解。<a id="a-5"></a>若人欲得供养恭敬应断诸使。<a id="a-6"></a>我昔曾闻。<a id="a-7"></a>有差老母。<a id="a-8"></a>入于林中采波罗树叶卖以自活。<a id="a-9"></a>路由关逻。<a id="a-A"></a>逻人税之。<a id="a-B"></a>于时老母不欲令税。<a id="a-C"></a>而语之言。<a id="a-D"></a>汝能将我至王边者。<a id="a-E"></a>税乃可得。<a id="a-F"></a>若不尔者终不与汝。<a id="a-G"></a>于是逻人遂共纷纭往至王所。<a id="a-H"></a>王问老母。<a id="a-I"></a>汝今何故不输关税。<a id="a-J"></a>老母白王。<a id="a-K"></a>王颇识彼某比丘不。<a id="a-L"></a>王言我识。<a id="a-M"></a>是大罗汉。<a id="a-N"></a>又问。<a id="a-O"></a>第二比丘王复识不。<a id="a-P"></a>王言我识。<a id="a-Q"></a>彼亦罗汉。<a id="a-R"></a>又问。<a id="a-S"></a>第三比丘王复识不。<a id="a-T"></a>王答言识。<a id="a-U"></a>彼亦罗汉。<a id="a-V"></a>老母抗声而白王言。<a id="a-W"></a>是三罗汉皆是我子。<a id="a-X"></a>此诸子等受王供养。<a id="a-Y"></a>能使大王受无量福。<a id="a-Z"></a>是即名为与王税物。<a id="a-a"></a>云何更欲税夺于我。<a id="a-b"></a>王闻是已叹未曾有。<a id="a-c"></a>善哉老母。<a id="a-d"></a>能生圣子。<a id="a-e"></a>我实不知。<a id="a-f"></a>知彼罗汉是汝子者。<a id="a-g"></a>应加供养恭敬于汝。<a id="a-h"></a>于是老母。<a id="a-i"></a>即说偈言。</p>
  <p id="aj">吾生育三子　　勇健超三界</p>
  <p id="ak">悉皆证罗汉　　为世作福田</p>
  <p id="al">王若供养时　　获福当税物</p>
  <p id="am">云何而方便　　税夺我所有</p>
  <p id="an">王闻是偈已身毛皆竖。<a id="a-o"></a>于三宝所生信敬心。<a id="a-p"></a>流泪而言。<a id="a-q"></a>如此老母宜加供养。<a id="a-r"></a>况税其物。<a id="a-s"></a>王说偈言。</p>
  <p id="at">自从今已后　　如斯老母比</p>
  <p id="au">生子度三有　　器堪受供养</p>
  <p id="av">不听税财物　　咸应加恭敬</p>
  <p id="aw">设有同伴侣　　驼驴及车乘</p>
  <p id="ax">多载众珍宝　　为此老母故</p>
  <p id="ay">不应格税彼　　况此一母人</p>
  <p id="az">单己卖树叶　　更无余钱物</p>
  <p id="a10">而当有税夺　　设我山岩窟</p>
  <p id="a11">经行修道处　　行人于彼中</p>
  <p id="a12">灭结断诸漏　　尚应敬彼处</p>
  <p id="a13">尊重而供养　　况如此老母</p>
  <p id="a14">能生圣子者　　而当不修敬</p>
  <p id="a15">复次示放逸果。<a id="a-16"></a>欲令众生不放逸故。<a id="a-17"></a>我昔曾闻。<a id="a-18"></a>有大商主子名曰亿耳。<a id="a-19"></a>入海采宝。<a id="a-1A"></a>既得回还与伴别宿。<a id="a-1B"></a>失伴慞惶。<a id="a-1C"></a>饥渴所逼。<a id="a-1D"></a>遥见一城谓为有水。<a id="a-1E"></a>往至城边欲索水饮。<a id="a-1F"></a>然此城者是饿鬼城。<a id="a-1G"></a>到彼城中四衢道头。<a id="a-1H"></a>众人集处空无所见。<a id="a-1I"></a>饥渴所逼。<a id="a-1J"></a>唱言水水。<a id="a-1K"></a>诸饿鬼辈闻是水声。<a id="a-1L"></a>皆来云集。<a id="a-1M"></a>谁慈悲者欲与我水。<a id="a-1N"></a>此诸饿鬼身如燋柱以发自缠。<a id="a-1O"></a>皆来合掌作如是言。<a id="a-1P"></a>愿乞我水。<a id="a-1Q"></a>亿耳语言。<a id="a-1R"></a>我渴所逼故来求水。<a id="a-1S"></a>尔时饿鬼闻亿耳为渴所逼自行求水。<a id="a-1T"></a>希望都息。<a id="a-1U"></a>皆各长叹作如是言。<a id="a-1V"></a>汝可不知此饿鬼城。<a id="a-1W"></a>云何此中而索水耶。<a id="a-1X"></a>即说偈言。</p>
  <p id="a1Y">我等处此城　　百千万岁中</p>
  <p id="a1Z">尚不闻水名　　况复得饮者</p>
  <p id="a1a">譬如多罗林　　炽然被火焚</p>
  <p id="a1b">我等亦如是　　支节皆火然</p>
  <p id="a1c">头发悉蓬乱　　形体皆毁破</p>
  <p id="a1d">昼夜念饮食　　慞惶走十方</p>
  <p id="a1e">饥渴所逼切　　张口驰求索</p>
  <p id="a1f">有人执杖随　　寻逐加楚挞</p>
  <p id="a1g">耳常闻恶音　　未曾有善语</p>
  <p id="a1h">况与一渧水　　渍我喉舌者</p>
  <p id="a1i">若于山谷间　　天龙降甘露</p>
  <p id="a1j">皆变成沸火　　而注我身上</p>
  <p id="a1k">若见诸渠河　　皆变成流火</p>
  <p id="a1l">池沼及河泉　　悉见其干竭</p>
  <p id="a1m">或变成浓血　　臭秽极可恶</p>
  <p id="a1n">设欲往驰趣　　夜叉捉铁捶</p>
  <p id="a1o">挝打不得近　　我等受此苦</p>
  <p id="a1p">云何能得水　　以用惠施汝</p>
  <p id="a1q">我等先身时　　悭贪极嫉妒</p>
  <p id="a1r">不曾施一人　　将水及饮食</p>
  <p id="a1s">自物不与他　　抑彼令不施</p>
  <p id="a1t">以是重业故　　今受是苦恼</p>
  <p id="a1u">施得大果报　　春种秋获子</p>
  <p id="a1v">我等不种子　　今日受是苦</p>
  <p id="a1w">放逸悭贪惜　　受是苦无穷</p>
  <p id="a1x">一切苦种子　　无过于贪嫉</p>
  <p id="a1y">应当勤方便　　除去如是患</p>
  <p id="a1z">施为善种子　　能生诸利乐</p>
  <p id="a20">是故应修施　　莫如我受苦</p>
  <p id="a21">等同在人中　　身形无差别</p>
  <p id="a22">造业既不同　　受报亦复异</p>
  <p id="a23">富贵饶财宝　　贫者来请求</p>
  <p id="a24">诸天同器食　　饭色各有异</p>
  <p id="a25">若堕畜生中　　业报亦不同</p>
  <p id="a26">有得受福乐　　有受苦恼者</p>
  <p id="a27">以此贪毒故　　人天及畜生</p>
  <p id="a28">为悭嫉所弄　　所在皆损减</p>
  <p id="a29">饿鬼炽然苦　　支节烟焰起</p>
  <p id="a2A">如似树赤华　　醉象以鼻端</p>
  <p id="a2B">远掷虚空中　　华下被身赤</p>
  <p id="a2C">贤圣作是说　　贪嫉最苦器</p>
  <p id="a2D">见于乞求者　　其心则恼浊</p>
  <p id="a2E">恼浊刹那中　　则能作鄙漏</p>
  <p id="a2F">愚痴悭不施　　以种贫穷本</p>
  <p id="a2G">贪心而积聚　　即堕于恶道</p>
  <p id="a2H">如此悭贪者　　众苦恼根本</p>
  <p id="a2I">是故有智者　　应断除悭贪</p>
  <p id="a2J">谁有欲自乐　　名称恭敬等</p>
  <p id="a2K">而舍于正道　　随逐曲恶径</p>
  <p id="a2L">今身得苦恼　　来世亦复然</p>
  <p id="a2M">世界结使业　　能遮净施报</p>
  <p id="a2N">所谓是悭贪　　众怨中最大</p>
  <p id="a2O">是身大臃肿　　衣食及汤药</p>
  <p id="a2P">一切众乐具　　贪嫉所遮断</p>
  <p id="a2Q">贪嫉极微细　　细入难遮制</p>
  <p id="a2R">当以施牢门　　心屋使致密</p>
  <p id="a2S">莫听彼贪嫉　　而得进入中</p>
  <p id="a2T">贪嫉设入心　　渠河及大海</p>
  <p id="a2U">能遮使不饮　　亿耳见放逸</p>
  <p id="a2V">乃有是过恶　　即厌恶生死</p>
  <p id="a2W">还归求出家　　既得出家已</p>
  <p id="a2X">精勤修定慧　　逮证罗汉果</p>
  <p data-pb></p>
  <h2 id="a2Y">（一九）</h2>
  <p id="a2Z">次若无过者得讥呵人。<a id="a-2a"></a>若自有过呵于彼者。<a id="a-2b"></a>他反蚩笑。<a id="a-2c"></a>我昔曾闻。<a id="a-2d"></a>倮形婆罗门与诸沙门同道而行。<a id="a-2e"></a>有一年少比丘。<a id="a-2f"></a>笑彼倮形以无惭愧。<a id="a-2g"></a>时彼倮形众中有婆罗门少解佛法。<a id="a-2h"></a>语比丘言。<a id="a-2i"></a>长老不可以汝出家幖帜轻慢欺人。<a id="a-2j"></a>不可以汝出家形貌能断烦恼。<a id="a-2k"></a>若未能断生死流转未有出期。<a id="a-2l"></a>汝于后身未脱倮形。<a id="a-2m"></a>何故见笑。<a id="a-2n"></a>汝于今者。<a id="a-2o"></a>生死之中如兜罗树华随风东西未有定时。<a id="a-2p"></a>汝应自笑不应笑他。<a id="a-2q"></a>知汝后时为趣何道。<a id="a-2r"></a>如灰覆火。<a id="a-2s"></a>结使在心未必可保。<a id="a-2t"></a>汝今莫自谓有惭愧。<a id="a-2u"></a>睹汝所为未得脱于诸见之网。<a id="a-2v"></a>夫惭愧者。<a id="a-2w"></a>定不入于诸见之网。<a id="a-2x"></a>若不起恶觉。<a id="a-2y"></a>是名惭愧。<a id="a-2z"></a>汝自不入决定数中。<a id="a-30"></a>云何笑他。<a id="a-31"></a>时诸比丘闻倮形婆罗门如法而说。<a id="a-32"></a>默无所答。<a id="a-33"></a>余比丘闻已叹言正说。<a id="a-34"></a>能断结者名有惭愧。<a id="a-35"></a>若不断结名比丘者。<a id="a-36"></a>伎人剃发应是比丘。<a id="a-37"></a>然诸伎人虽复剃发不名比丘。<a id="a-38"></a>当知得见四真谛法名真沙门。<a id="a-39"></a>何以故。<a id="a-3A"></a>如经中说。<a id="a-3B"></a>不见四谛邪正不定。<a id="a-3C"></a>邪正不定所见错谬。<a id="a-3D"></a>是故应当勤修四谛。<a id="a-3E"></a>若见谛者所见真正。<a id="a-3F"></a>永离邪趣。</p>
  <h2 id="a3G">（二○）</h2>
  <p id="a3H">复次善观察者。<a id="a-3I"></a>见于好色无有欲意多生厌恶。<a id="a-3J"></a>见好色时不起爱嗔我昔曾闻。<a id="a-3K"></a>有一寺庙。<a id="a-3L"></a>多诸比丘中有法师。<a id="a-3M"></a>三明六通。<a id="a-3N"></a>言辞巧妙。<a id="a-3O"></a>具足辩才。<a id="a-3P"></a>知自他论善能问答。<a id="a-3Q"></a>应机说法悦适众心。<a id="a-3R"></a>能然法灯照除愚冥。<a id="a-3S"></a>使城内外所有人民于日日中皆来听法。<a id="a-3T"></a>既听受已。<a id="a-3U"></a>乃至少年皆不放逸。<a id="a-3V"></a>时彼城中有旧淫女。<a id="a-3W"></a>咸皆叹息作如是言。<a id="a-3X"></a>我等今者无人往返受若斯苦。<a id="a-3Y"></a>为当久近彼淫女。<a id="a-3Z"></a>女盛年端正聪慧非凡善知世论。<a id="a-3a"></a>女人所有六十四艺悉皆明达。<a id="a-3b"></a>见母忧惨。<a id="a-3c"></a>即问母言。<a id="a-3d"></a>今者何故忧苦乃尔。<a id="a-3e"></a>母告女言。<a id="a-3f"></a>今此城中一切人民悉乐听法。<a id="a-3g"></a>更无往返至我边者。<a id="a-3h"></a>资财空匮无由而得。<a id="a-3i"></a>我以此事是故愁耳。<a id="a-3j"></a>女闻是已自恃端正语其母言。<a id="a-3k"></a>我今自严往至彼会。<a id="a-3l"></a>能令彼会一切众人悉随我来。<a id="a-3m"></a>作是语已寻自沐浴众香涂身。<a id="a-3n"></a>璎珞上服首戴华鬘。<a id="a-3o"></a>足所著履众宝庄校。<a id="a-3p"></a>右手执杖行步妖婴。<a id="a-3q"></a>逶迤弄姿种种庄严。<a id="a-3r"></a>如华树行。<a id="a-3s"></a>犹如天人。<a id="a-3t"></a>将诸侍从。<a id="a-3u"></a>华鬘璎珞严身上服亦皆殊妙。<a id="a-3v"></a>此诸从者。<a id="a-3w"></a>或执金瓶。<a id="a-3x"></a>或持拂扇。<a id="a-3y"></a>或捉香花。<a id="a-3z"></a>侍卫彼女。<a id="a-40"></a>将诸妓人而自围绕。<a id="a-41"></a>并语并笑。<a id="a-42"></a>或举右手指麾道径。<a id="a-43"></a>复有黄公耳插众华。<a id="a-44"></a>玄黄朱紫彩画其身。<a id="a-45"></a>欢笑戏谑种种巧嘲。<a id="a-46"></a>亦复举手指前指后。<a id="a-47"></a>于其路中香气四塞鼓乐弦歌。<a id="a-48"></a>往至寺所处一空室。<a id="a-49"></a>待众集会说法时到。<a id="a-4A"></a>无数千人皆来聚集。<a id="a-4B"></a>尔时法师头发极白秀眉覆目。<a id="a-4C"></a>善调诸根其心无畏。<a id="a-4D"></a>如师子王。<a id="a-4E"></a>即升高座。<a id="a-4F"></a>而说偈言。</p>
  <p id="a4G">我观浅智者　　莫由升此座</p>
  <p id="a4H">怯弱如野干　　战惧不自宁</p>
  <p id="a4I">吾今升此座　　处众无所畏</p>
  <p id="a4J">喻如狩中王　　哮吼摧邪论</p>
  <p id="a4K">尔时法师即为大众次第说法。<a id="a-4L"></a>时彼淫女为欲扰动时众心故。<a id="a-4M"></a>即于门中而现其身。<a id="a-4N"></a>其所将从散入人间。<a id="a-4O"></a>各指淫女语众人言。<a id="a-4P"></a>此女端严姿容可爱。<a id="a-4Q"></a>汝等且观用听法为。<a id="a-4R"></a>时彼诸人闻是语已。<a id="a-4S"></a>即便顾盻心意不安。<a id="a-4T"></a>尔时法师未解其意。<a id="a-4U"></a>怪其所以即问众人。<a id="a-4V"></a>汝等何故视瞻改常心意错乱。<a id="a-4W"></a>汝岂不知。<a id="a-4X"></a>死来迅速犹如奔马。<a id="a-4Y"></a>是故宜勤修诸善行。<a id="a-4Z"></a>即说偈言。</p>
  <p id="a4a">十力大法炬　　普照于世界</p>
  <p id="a4b">慧明未潜隐　　宜速修善业</p>
  <p id="a4c">坚意集善行　　昼夜勿懈倦</p>
  <p id="a4d">一切智语灯　　不久当隐没</p>
  <p id="a4e">若其隐没后　　众生尽黑闇</p>
  <p id="a4f">虽有日光照　　犹名为大瞑</p>
  <p id="a4g">尔时众会闻是偈已。<a id="a-4h"></a>敬奉法教摄意听法。<a id="a-4i"></a>时彼淫女见众人等摄心敛意。<a id="a-4j"></a>复作姿态。<a id="a-4k"></a>众会睹已。<a id="a-4l"></a>心还散乱。<a id="a-4m"></a>尔时法师复说偈言。</p>
  <p id="a4n">彼女作姿态　　令会生渴爱</p>
  <p id="a4o">为欲情所牵　　夺其专念心</p>
  <p id="a4p">用敬吾教故　　遮制令还止</p>
  <p id="a4q">如何彼妖[卄/(阿-可+辛)/女]　　惑乱众人目</p>
  <p id="a4r">譬如青莲鬘　　漂鼓随波动</p>
  <p id="a4s">众心亦如是　　熠耀不暂停</p>
  <p id="a4t">尔时众人情既耽惑。<a id="a-4u"></a>观此妙色失惭愧心。<a id="a-4v"></a>更相指示。<a id="a-4w"></a>而说偈言。</p>
  <p id="a4x">斯女美姿容　　今来甚为吉</p>
  <p id="a4y">如彼月初生　　坠落在于地</p>
  <p id="a4z">容貌超时伦　　净目极美妙</p>
  <p id="a50">将非蓝婆女　　为帝释所遣</p>
  <p id="a51">或是功德天　　然手不执花</p>
  <p id="a52">复有一人。<a id="a-53"></a>而说偈言。</p>
  <p id="a54">咄哉此女人　　仪容甚奇妙</p>
  <p id="a55">目如青莲花　　鼻佣眉如画</p>
  <p id="a56">两颊悉平满　　丹唇齿齐密</p>
  <p id="a57">凝肤极软懦　　庄丽甚殊特</p>
  <p id="a58">威相可悦乐　　炜耀如金山</p>
  <p id="a59">时诸优婆塞。<a id="a-5A"></a>爱其容貌。<a id="a-5B"></a>心意错乱。<a id="a-5C"></a>时彼淫女左右侍从。<a id="a-5D"></a>见斯事已深自庆幸。<a id="a-5E"></a>叱叱而言。<a id="a-5F"></a>我等今者所作甚善。<a id="a-5G"></a>能使众会注意乃尔。<a id="a-5H"></a>彼时法师怪诸四众搔扰改常。<a id="a-5I"></a>以手搴眉顾瞻时会。<a id="a-5J"></a>见是淫女仪容端正。<a id="a-5K"></a>及其侍从皆悉庄严。<a id="a-5L"></a>淫女处中曒若明星。<a id="a-5M"></a>夺愚人心令失正念。<a id="a-5N"></a>时彼法师观女人意为以何事而来此耶。<a id="a-5O"></a>即默入定知其邪惑不为听法。<a id="a-5P"></a>然此法师虽断嗔恚外现忿色。<a id="a-5Q"></a>发声高唱语淫女言。<a id="a-5R"></a>汝如蚁封而欲与彼须弥山王比其高下。<a id="a-5S"></a>岂可不闻。<a id="a-5T"></a>昔佛在世。<a id="a-5U"></a>第六天王不自量力。<a id="a-5V"></a>敢于佛所现作逼娆。<a id="a-5W"></a>世尊神力乃以死尸而系其颈。<a id="a-5X"></a>惭耻无颜人天所笑。<a id="a-5Y"></a>汝意便谓佛法教学以为灭耶。<a id="a-5Z"></a>专精声闻岂可无耶。<a id="a-5a"></a>诸胜丈夫都没尽耶。<a id="a-5b"></a>汝若如是宜坚自持。<a id="a-5c"></a>时彼法师即以神通变此淫女。<a id="a-5d"></a>肤肉堕落唯有白骨。<a id="a-5e"></a>五内诸藏悉皆露现。<a id="a-5f"></a>即于众前唤此淫女。<a id="a-5g"></a>汝于向者兴起恶心。<a id="a-5h"></a>敢与佛法而共诤竞。<a id="a-5i"></a>时此淫女以此骨身在众前立。<a id="a-5j"></a>尔时法师。<a id="a-5k"></a>即说偈言。</p>
  <p id="a5l">汝向妙容色　　挺特众所观</p>
  <p id="a5m">今肤肉尽变　　唯有空骸骨</p>
  <p id="a5n">汝先悦素白　　今始见实相</p>
  <p id="a5o">顶骨类白珂　　形色如藕根</p>
  <p id="a5p">服匡骨[舀*頁][冗*頁]　　两颊如深沟</p>
  <p id="a5q">机关悉解落　　筋脉粗相缀</p>
  <p id="a5r">在内诸藏等　　悬空而露现</p>
  <p id="a5s">其所将从者　　自见生厌恶</p>
  <p id="a5t">况复余大众　　而当乐见之</p>
  <p id="a5u">尔时骨人为彼法师变其形已。<a id="a-5v"></a>身心俱困不能自申。<a id="a-5w"></a>即叉骨手归向法师。<a id="a-5x"></a>尔时法师告骨人言。<a id="a-5y"></a>汝之容色璎珞严身种种校饰。<a id="a-5z"></a>但惑凡夫。<a id="a-60"></a>令其深着没三有池。<a id="a-61"></a>汝今若能除去姿态舍庄严具。<a id="a-62"></a>吾当示汝寂净妙身。<a id="a-63"></a>令汝得知不净市肆。<a id="a-64"></a>而此身者薄肉覆上秽恶充溢。<a id="a-65"></a>外假脂粉以惑愚目。<a id="a-66"></a>凡夫耽惑为欲所盲。<a id="a-67"></a>故生染着。<a id="a-68"></a>何有智者谛观察已当爱玩之。<a id="a-69"></a>时诸会者睹斯事已咸生厌患。<a id="a-6A"></a>各相谓言。<a id="a-6B"></a>世尊所说信实不虚。<a id="a-6C"></a>一切诸法如幻如化如水聚沫如金涂钱。<a id="a-6D"></a>但诳惑人。<a id="a-6E"></a>向者女人所有美色容止可观。<a id="a-6F"></a>于今忽然但见骨聚。<a id="a-6G"></a>仪容端正作诸姿态。<a id="a-6H"></a>状若蛊道。<a id="a-6I"></a>如是之事今何所在。</p>
  <p id="a6J">有一优婆塞。<a id="a-6K"></a>以指支颊。<a id="a-6L"></a>谛观此女。<a id="a-6M"></a>而说偈言。</p>
  <p id="a6N">牟尼说众生　　为欲爱所盲</p>
  <p id="a6O">盲无慧目故　　不得趣涅槃</p>
  <p id="a6P">譬如任婆叶　　蜜着虫所唼</p>
  <p id="a6Q">为贪之所惑　　至死而不舍</p>
  <p id="a6R">诸不放逸人　　谛实观身相</p>
  <p id="a6S">而不起欲觉　　喻如白鹤王</p>
  <p id="a6T">常处于清池　　不乐于塳间</p>
  <p id="a6U">复有优婆塞。<a id="a-6V"></a>而作是言。<a id="a-6W"></a>见此姿容便生欲想。<a id="a-6X"></a>观彼白骨。<a id="a-6Y"></a>即用除灭。<a id="a-6Z"></a>而说偈言。</p>
  <p id="a6a">观彼骸骨聚　　能生人怖畏</p>
  <p id="a6b">如似毗陀罗　　咒术之机关</p>
  <p id="a6c">愚者谓之实　　便生乐着心</p>
  <p id="a6d">如道深坑阱　　以草覆其上</p>
  <p id="a6e">此身亦如是　　当作如是观</p>
  <p id="a6f">谛实知是已　　谁当起欲想</p>
  <p id="a6g">尔时惑着愚无智者闻是偈已。<a id="a-6h"></a>低头避之。<a id="a-6i"></a>遂不喜闻。<a id="a-6j"></a>时彼女人自见其身为人所患。<a id="a-6k"></a>五体投地。<a id="a-6l"></a>即说偈言。</p>
  <p id="a6m">我先愚无识　　不自量己力</p>
  <p id="a6n">愿回听法众　　一切将归家</p>
  <p id="a6o">今始知释子　　势力甚奇特</p>
  <p id="a6p">变我妙姿貌　　睹者生厌患</p>
  <p id="a6q">我如婴愚者　　所为极轻躁</p>
  <p id="a6r">敢以牛迹水　　欲比于大海</p>
  <p id="a6s">唯愿垂哀矜　　听我归诚忏</p>
  <p id="a6t">尔时大众见彼女人诸骨相拄。<a id="a-6u"></a>犹如苇舍。<a id="a-6v"></a>甚生怪愕。<a id="a-6w"></a>彼骨聚中云何乃能作如是说。<a id="a-6x"></a>又见五藏悉皆露现。<a id="a-6y"></a>譬如屠架所悬五藏。<a id="a-6z"></a>蠢蠢蠕动。<a id="a-70"></a>犹如狗肉。<a id="a-71"></a>诸藏臭秽剧于厕溷。<a id="a-72"></a>我等云何乃见此事。<a id="a-73"></a>即说偈言。</p>
  <p id="a74">今观女人身　　唯筋连枯骨</p>
  <p id="a75">但见空骨聚　　和合出言音</p>
  <p id="a76">女中有骨耶　　骨中有女耶</p>
  <p id="a77">譬如旷泽中　　芦苇之丛林</p>
  <p id="a78">因风共相鼓　　便出大音声</p>
  <p id="a79">如斯因假法　　不见女自体</p>
  <p id="a7A">若无自体者　　女相安所在</p>
  <p id="a7B">遍推诸法中　　昔来未曾有</p>
  <p id="a7C">我谛观身相　　去来及进止</p>
  <p id="a7D">屈申与俯仰　　顾视并语言</p>
  <p id="a7E">诸节相支拄　　骨肋甚稀疏</p>
  <p id="a7F">筋缠为机关　　假之而动转</p>
  <p id="a7G">如是一一中　　都无有宰主</p>
  <p id="a7H">而今此法者　　为有为无耶</p>
  <p id="a7I">我为狂痴惑　　为澹阴乱目</p>
  <p id="a7J">云何如是中　　妄生有女相</p>
  <p id="a7K">缚苇作机关　　多用于綖缕</p>
  <p id="a7L">譬如融真金　　注水则发声</p>
  <p id="a7M">尔时法师知诸四众皆生厌恶。<a id="a-7N"></a>告淫女言。<a id="a-7O"></a>汝于今者欲何所作。<a id="a-7P"></a>女曰法师。<a id="a-7Q"></a>愿舍舍不。<a id="a-7R"></a>即说偈言。</p>
  <p id="a7S">大头仙舍不　　变天女蓝婆</p>
  <p id="a7T">使其作草马　　具满十二年</p>
  <p id="a7U">汝今作舍不　　使我作塳间</p>
  <p id="a7V">世间未曾见　　如是之舍不</p>
  <p id="a7W">善自在大德　　愍我愿除却</p>
  <p id="a7X">尔时法师即便微笑。<a id="a-7Y"></a>而说偈言。</p>
  <p id="a7Z">善女汝但起　　我无嗔恚心</p>
  <p id="a7a">剃头着袈裟　　终无舍不法</p>
  <p id="a7b">有欲爱着彼　　损彼生苦恼</p>
  <p id="a7c">作好作恶者　　便能生嗔恚</p>
  <p id="a7d">嗔恚作舍不　　我灭嗔恚结</p>
  <p id="a7e">断除于无明　　体性是无结</p>
  <p id="a7f">我欲救众生　　云何作舍不</p>
  <p id="a7g">生老病死等　　苦恼诸众生</p>
  <p id="a7h">云何有智人　　而当作舍不</p>
  <p id="a7i">犹如恶毒疮　　加复燥恶灰</p>
  <p id="a7j">薄皮覆机关　　凡愚生爱惑</p>
  <p id="a7k">我以神足力　　开汝不净箧</p>
  <p id="a7l">说是偈已。<a id="a-7m"></a>还摄神足。<a id="a-7n"></a>女服本形。<a id="a-7o"></a>尔时法师告众会言。<a id="a-7p"></a>汝等宜勤修善。<a id="a-7q"></a>即说偈言。</p>
  <p id="a7r">颠倒欲想行　　喻若风起尘</p>
  <p id="a7s">正观离欲面　　洗濯欲尘埃</p>
  <p id="a7t">有欲及离欲　　处所未必定</p>
  <p id="a7u">善观得解脱　　贪惑而增欲</p>
  <p id="a7v">是故应常修　　专精离欲想</p>
  <p id="a7w">离欲众善寂　　获克诸禅乐</p>
  <p id="a7x">时彼听法众　　或得不净观</p>
  <p id="a7y">有得须陀洹　　于修离欲想</p>
  <p id="a7z">或得阿那含　　复有出家者</p>
  <p id="a80">勤修不懈怠　　逮得阿罗汉</p>
  <p data-pb></p>
  <h2 id="a81">（二一）</h2>
  <p id="a82">复次无恋着心一切能施。<a id="a-83"></a>得大名称现世获报。<a id="a-84"></a>是故应施不应吝着。<a id="a-85"></a>我昔曾闻。<a id="a-86"></a>弗羯罗卫国有一画师。<a id="a-87"></a>名曰羯那。<a id="a-88"></a>有作因缘诣石室国。<a id="a-89"></a>既至彼已诣诸塔寺。<a id="a-8A"></a>为画一精舍得三十两金。<a id="a-8B"></a>还归本国会值诸人造般遮于瑟。<a id="a-8C"></a>生信敬心。<a id="a-8D"></a>问知事比丘。<a id="a-8E"></a>明日谁作饮食。<a id="a-8F"></a>答言。<a id="a-8G"></a>无有作者。<a id="a-8H"></a>复问。<a id="a-8I"></a>彼比丘一日之食须几许物。<a id="a-8J"></a>答言。<a id="a-8K"></a>须三十两金。<a id="a-8L"></a>时彼画师即与知事比丘三十两金。<a id="a-8M"></a>与彼金已还归于家。<a id="a-8N"></a>其妇问言。<a id="a-8O"></a>汝今客作为何所得。<a id="a-8P"></a>夫答妇言。<a id="a-8Q"></a>我得三十两金用施福会。<a id="a-8R"></a>其妇闻已甚用忿恚。<a id="a-8S"></a>便语诸亲称说夫过。<a id="a-8T"></a>所得作金尽用施会。<a id="a-8U"></a>无有遗余用营家业。<a id="a-8V"></a>尔时诸亲即将彼人。<a id="a-8W"></a>诣断事处而告之曰。<a id="a-8X"></a>钱财叵得役力所获。<a id="a-8Y"></a>不用营家及诸亲里。<a id="a-8Z"></a>尽用营设于诸福会。<a id="a-8a"></a>时断事官闻是事已。<a id="a-8b"></a>问彼人言。<a id="a-8c"></a>竟为尔不。<a id="a-8d"></a>答言实尔。<a id="a-8e"></a>时断事官闻是事已生希有想。<a id="a-8f"></a>即便赞言。<a id="a-8g"></a>善哉丈夫。<a id="a-8h"></a>脱己衣服并诸璎珞及以鞍马。<a id="a-8i"></a>尽赐彼人。<a id="a-8j"></a>而说偈言。</p>
  <p id="a8k">久处贫穷苦　　佣作得钱财</p>
  <p id="a8l">不用营生业　　以施甚为难</p>
  <p id="a8m">虽复有财富　　资生极丰广</p>
  <p id="a8n">若不善观察　　不能速施与</p>
  <p id="a8o">远观察后身　　知施有果报</p>
  <p id="a8p">勇猛能舍财　　离于悭尘垢</p>
  <p id="a8q">有是行法人　　持施使不没</p>
  <p id="a8r">时彼画师闻此偈已欢喜踊跃。<a id="a-8s"></a>着其衣服乘此鞍马便还其家。<a id="a-8t"></a>时彼家人见着盛服乘马至门。<a id="a-8u"></a>谓是贵人。<a id="a-8v"></a>心怀畏惧。<a id="a-8w"></a>闭门藏避。<a id="a-8x"></a>画师语言。<a id="a-8y"></a>我非他人是汝夫主。<a id="a-8z"></a>其妇语言。<a id="a-90"></a>汝是贫人于何得是鞍马服乘。<a id="a-91"></a>尔时其夫以偈答言。</p>
  <p id="a92">善女汝今听　　我当随实说</p>
  <p id="a93">今虽舍施僧　　施设犹未食</p>
  <p id="a94">譬如未下种　　芽茎今已生</p>
  <p id="a95">福田极良美　　果报方在后</p>
  <p id="a96">此僧净福田　　谁不于中种</p>
  <p id="a97">意方欲下种　　芽生众所见</p>
  <p id="a98">时妇闻已得净信心。<a id="a-99"></a>即说偈言。</p>
  <p id="a9A">如佛之所说　　施僧得大果</p>
  <p id="a9B">如今所布施　　真得施处所</p>
  <p id="a9C">敬心施少水　　果报过大海</p>
  <p id="a9D">一切诸众中　　佛僧最第一</p>
  <p id="a9E">开意方欲施　　华应已在前</p>
  <p data-pb></p>
  <h2 id="a9F">（二二）</h2>
  <p id="a9G">复次夫修施者在胜信心。<a id="a-9H"></a>两钱布施果报难量。<a id="a-9I"></a>我昔曾闻。<a id="a-9J"></a>有一女人至昼闇山见众人等。<a id="a-9K"></a>于彼山中作般遮于瑟。<a id="a-9L"></a>时彼女人于会乞食。<a id="a-9M"></a>既睹众僧心怀欢喜。<a id="a-9N"></a>而赞叹言。<a id="a-9O"></a>善哉圣僧。<a id="a-9P"></a>譬如大海众宝窟宅。<a id="a-9Q"></a>众人供养。<a id="a-9R"></a>我独贫穷无物用施。<a id="a-9S"></a>作是语已。<a id="a-9T"></a>遍身搜求了无所有。<a id="a-9U"></a>复自思惟。<a id="a-9V"></a>先于粪中得二铜钱。<a id="a-9W"></a>即持此钱奉施众僧。<a id="a-9X"></a>时僧上座得罗汉果豫知人心。<a id="a-9Y"></a>而彼上座常自珍重。<a id="a-9Z"></a>见彼女人有深信心为欲增长彼功德故。<a id="a-9a"></a>不待维那躬自殷勤起为咒愿。<a id="a-9b"></a>即举右手高声唱言。<a id="a-9c"></a>大德僧听。<a id="a-9d"></a>即说偈言。</p>
  <p id="a9e">大地及大海　　所有诸宝物</p>
  <p id="a9f">如此童女意　　悉能施与僧</p>
  <p id="a9g">留心善观察　　行道为修福</p>
  <p id="a9h">使得解脱道　　离贫穷棘刺</p>
  <p id="a9i">时彼童女极生大心。<a id="a-9j"></a>如师所说我作难作。<a id="a-9k"></a>便舍一切资财珍宝等无有异。<a id="a-9l"></a>悲欣交集。<a id="a-9m"></a>五体投地归命诸僧。<a id="a-9n"></a>以此两钱置上座前。<a id="a-9o"></a>涕泣不乐。<a id="a-9p"></a>即说偈言。</p>
  <p id="a9q">愿我生死中　　永离于贫穷</p>
  <p id="a9r">常得欢庆集　　亲戚莫别离</p>
  <p id="a9s">我今施僧果　　唯佛能分别</p>
  <p id="a9t">由此功德故　　速成所愿果</p>
  <p id="a9u">所种微善心　　身根愿速出</p>
  <p id="a9v">时彼女人出彼山已坐一树下。<a id="a-9w"></a>树荫不移上有云盖。<a id="a-9x"></a>时彼国王适丧夫人出外游行。<a id="a-9y"></a>见彼云盖往至树下。<a id="a-9z"></a>见此童女心生染着。<a id="a-A0"></a>将还宫内。<a id="a-A1"></a>用为第一最大夫人。<a id="a-A2"></a>即作是念。<a id="a-A3"></a>我先发愿今已称心。<a id="a-A4"></a>即白国王。<a id="a-A5"></a>多赍宝物施设供具。<a id="a-A6"></a>诣昼闇山供养众僧。<a id="a-A7"></a>宝珠璎珞种种财物。<a id="a-A8"></a>持用奉施。<a id="a-A9"></a>彼时上座不为咒愿。<a id="a-AA"></a>尔时大众疑怪所以。<a id="a-AB"></a>而作是言。<a id="a-AC"></a>先者贫贱两钱施时起为咒愿。<a id="a-AD"></a>今者乃为王之夫人。<a id="a-AE"></a>珍宝璎珞种种财物。<a id="a-AF"></a>而用布施。<a id="a-AG"></a>不为咒愿。<a id="a-AH"></a>时彼上座语众僧言。<a id="a-AI"></a>我先为彼咒愿之时不为财物。<a id="a-AJ"></a>乃恐童女心意错乱。<a id="a-AK"></a>故为咒愿。<a id="a-AL"></a>即说偈言。</p>
  <p id="aAM">不以钱财多　　而获大果报</p>
  <p id="aAN">唯有胜善心　　乃得大畏报</p>
  <p id="aAO">彼女先施时　　一切悉舍施</p>
  <p id="aAP">佛智能分别　　非我所能知</p>
  <p id="aAQ">今虽财宝多　　不如彼时心</p>
  <p id="aAR">十六分中一　　若心扰浊施</p>
  <p id="aAS">譬如诸商贾　　少于诸财物</p>
  <p id="aAT">心期于大报　　所施物虽小</p>
  <p id="aAU">心意胜广大　　以是故未来</p>
  <p id="aAV">得报亦无量　　如阿输迦王</p>
  <p id="aAW">净心用土施　　亦如舍卫城</p>
  <p id="aAX">穷下之女人　　饭浆施迦葉</p>
  <p id="aAY">施土得大地　　饭浆天中胜</p>
  <p id="aAZ">施少心净广　　得报亦弘大</p>
  <p id="aAa">譬如白净衣　　以油渧其上</p>
  <p id="aAb">垢腻遂增长　　亦犹油渧水</p>
  <p id="aAc">油渧虽微小　　遍于池水上</p>
  <p id="aAd">以是故当知　　心胜故报大</p>
 </body>
</html>