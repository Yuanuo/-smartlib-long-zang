<!doctype html>
<html id="z3IBVRzyO" data-ver="681">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第九</h1>
  <h2 id="a2">（五一）</h2>
  <p id="a3">复次嗔恚因缘佛不能谏。<a id="a-4"></a>是故智者应断嗔恚。<a id="a-5"></a>我昔曾闻。<a id="a-6"></a>拘睒弥比丘以斗诤故分为二部。<a id="a-7"></a>缘其斗诤各竞道理经历多时。<a id="a-8"></a>尔时世尊无上大悲。<a id="a-9"></a>以相轮手制诸比丘。<a id="a-A"></a>即说偈言。</p>
  <p id="aB">比丘莫斗诤　　斗诤多破败</p>
  <p id="aC">竞胜负不息　　次续诤不绝</p>
  <p id="aD">为世所讥呵　　增长不饶益</p>
  <p id="aE">比丘求胜利　　远离于爱欲</p>
  <p id="aF">弃舍家妻子　　意求于解脱</p>
  <p id="aG">宜依出家法　　莫作不应作</p>
  <p id="aH">应当以智钩　　回于傲慢意</p>
  <p id="aI">不适生斗诤　　怨害之根本</p>
  <p id="aJ">依止出家法　　不应起不适</p>
  <p id="aK">譬如清冷水　　于中出炽火</p>
  <p id="aL">既着坏色衣　　应当修善法</p>
  <p id="aM">斯服宜善寂　　恒思自调柔</p>
  <p id="aN">云何着是服　　竖眼张其目</p>
  <p id="aO">蹙眉复聚頞　　而起嗔恚想</p>
  <p id="aP">应当念被服　　剃头作标相</p>
  <p id="aQ">一切皆弃舍　　云何复诤竞</p>
  <p id="aR">如此之标相　　宜应断斗诤</p>
  <p id="aS">时彼比丘合掌向佛白佛言。<a id="a-T"></a>世尊。<a id="a-U"></a>愿佛恕亮。<a id="a-V"></a>彼诸比丘轻蔑于我。<a id="a-W"></a>云何不报。<a id="a-X"></a>即说偈言。</p>
  <p id="aY">彼之难调者　　忍之倍见轻</p>
  <p id="aZ">生忍欲谦下　　彼怒益隆盛</p>
  <p id="aa">于恶欲加毁　　犹如斧斫石</p>
  <p id="ab">彼人见加毁　　我亦必当报</p>
  <p id="ac">尔时世尊犹如慈父。<a id="a-d"></a>作如是言。<a id="a-e"></a>出家之人应勤方便断于嗔恚。<a id="a-f"></a>设随顺嗔极违于理。<a id="a-g"></a>嗔恚多过。<a id="a-h"></a>即说偈言。</p>
  <p id="ai">嗔如彼利刀　　割断离亲厚</p>
  <p id="aj">嗔能杀害彼　　如法顺律者</p>
  <p id="ak">患嗔舍出家　　不应所住处</p>
  <p id="al">嫌恨如屠枷　　嗔乃是恐怖</p>
  <p id="am">轻贱之屋宅　　丑陋之种子</p>
  <p id="an">粗恶语之伴　　烧意林猛火</p>
  <p id="ao">示恶道之导　　斗诤怨害门</p>
  <p id="ap">恶名称床褥　　暴速作恶本</p>
  <p id="aq">诸嗔恚者为他讥嫌之所呵毁。<a id="a-r"></a>汝今且当观如是过。<a id="a-s"></a>即说偈言。</p>
  <p id="at">嗔剧于暴虎　　如恶疮难触</p>
  <p id="au">毒蛇难喜见　　嗔恚者如是</p>
  <p id="av">嗔者睡亦苦　　毁坏善名称</p>
  <p id="aw">嗔恚炽盛者　　不觉己所作</p>
  <p id="ax">及与他所作　　于分财利时</p>
  <p id="ay">不入其数中　　若於戏笑处</p>
  <p id="az">众人所不容　　如是诸利处</p>
  <p id="a10">由嗔都不入　　嗔者叵爱乐</p>
  <p id="a11">其事极众多　　常怀惭耻恨</p>
  <p id="a12">虽以百舌说　　说犹不可尽</p>
  <p id="a13">略举而说之　　地狱中受苦</p>
  <p id="a14">不足具论尽　　嗔恚造恶已</p>
  <p id="a15">悔恨身心热　　是故有智者</p>
  <p id="a16">应当断嗔竞</p>
  <p id="a17">尔时如来为诸比丘种种说法。<a id="a-18"></a>而其嗔忿犹故不息。<a id="a-19"></a>以是因缘诸天善神皆生嗔恚。<a id="a-1A"></a>而说偈言。</p>
  <p id="a1B">犹如浊水中　　若置摩尼珠</p>
  <p id="a1C">水即为澄清　　更无浊秽相</p>
  <p id="a1D">如来之人宝　　为于诸比丘</p>
  <p id="a1E">随顺方便说　　种种妙好法</p>
  <p id="a1F">斯诸比丘等　　心浊犹不净</p>
  <p id="a1G">宁作不清水　　珠力可令清</p>
  <p id="a1H">不作此比丘　　闻佛所说法</p>
  <p id="a1I">而其内心意　　犹故浊不清</p>
  <p id="a1J">如日照世间　　除灭诸黑闇</p>
  <p id="a1K">佛日近于汝　　黑闇心过甚</p>
  <p id="a1L">如来世尊呵诸比丘如斯重担。<a id="a-1M"></a>有悲愍心。<a id="a-1N"></a>复更为说长寿王缘。<a id="a-1O"></a>而此比丘蹙眉聚頞犹故不休。<a id="a-1P"></a>而作是言。<a id="a-1Q"></a>佛是法主。<a id="a-1R"></a>且待须臾。<a id="a-1S"></a>我等自知。<a id="a-1T"></a>于时如来闻斯语已即舍此处。<a id="a-1U"></a>离十二由旬在娑罗林一树下坐作是思惟。<a id="a-1V"></a>我今离拘睒弥斗诤比丘。<a id="a-1W"></a>尔时有一象王避诸群象来在树下。<a id="a-1X"></a>去佛不远合目而住。<a id="a-1Y"></a>亦生念言。<a id="a-1Z"></a>我得离群极为清净。<a id="a-1a"></a>佛知彼象心之所念。<a id="a-1b"></a>即说偈言。</p>
  <p id="a1c">彼象此象牙极长　　远离群众乐寂静</p>
  <p id="a1d">彼乐独一我亦然　　远离斗诤群会处</p>
  <p id="a1e">说是偈已入深禅定。<a id="a-1f"></a>尔时诸比丘不受佛说后生悔恨。<a id="a-1g"></a>天神又忿。<a id="a-1h"></a>举国闻者咸生嗔恚。<a id="a-1i"></a>唱言叱叱。<a id="a-1j"></a>时诸比丘各相谓言。<a id="a-1k"></a>我等云何还得见佛。<a id="a-1l"></a>当共合掌求请于佛。<a id="a-1m"></a>即说偈言。</p>
  <p id="a1n">我等违佛教　　三界世尊说</p>
  <p id="a1o">嗔恚恶罪咎　　住在我心中</p>
  <p id="a1p">悔恨炽猛火　　焚烧于意林</p>
  <p id="a1q">善哉悲愍者　　愿还为我说</p>
  <p id="a1r">我今发上愿　　必当求解脱</p>
  <p id="a1s">从今日已往　　宁舍于身肉</p>
  <p id="a1t">终不违佛教</p>
  <p id="a1u">佛知诸比丘心之所念。<a id="a-1v"></a>即说偈言。</p>
  <p id="a1w">欲嗔恚所禁　　恼乱不随顺</p>
  <p id="a1x">我今应悲愍　　还救其苦难</p>
  <p id="a1y">婴愚作过恶　　智者应忍受</p>
  <p id="a1z">譬如人抱儿　　怀中种种秽</p>
  <p id="a20">不可以粪臭　　便舍弃其子</p>
  <p id="a21">说是偈已从草敷起。<a id="a-22"></a>欲还僧坊。<a id="a-23"></a>尔时天龙夜叉阿修罗等。<a id="a-24"></a>合掌向佛。<a id="a-25"></a>而说偈言。</p>
  <p id="a26">呜呼有大悲　　大仙正导者</p>
  <p id="a27">彼诸比丘等　　放逸之所盲</p>
  <p id="a28">竞忿心不息　　触恼于世尊</p>
  <p id="a29">如来大悲心　　犹故不背舍</p>
  <p id="a2A">悲哀无嗔嫌　　意欲使调顺</p>
  <p id="a2B">如似强恶马　　捶策而令调</p>
  <p id="a2C">尔时如来既至僧坊光明照曜。<a id="a-2D"></a>诸比丘等知佛还来寻即出迎。<a id="a-2E"></a>头顶礼敬而白佛言。<a id="a-2F"></a>我等斗诤使多众生起嗔忿心。<a id="a-2G"></a>极为众人之所轻贱。<a id="a-2H"></a>我等今者皆堕破僧。<a id="a-2I"></a>唯愿世尊还为说法使得和合。<a id="a-2J"></a>于时如来为诸比丘说六和敬法。<a id="a-2K"></a>令诸比丘还得和合。<a id="a-2L"></a>是故佛说断于嗔恚。</p>
  <p data-pb></p>
  <h2 id="a2M">（五二）</h2>
  <p id="a2N">复次应当观食。<a id="a-2O"></a>世尊亦说正观于食。<a id="a-2P"></a>我昔曾闻。<a id="a-2Q"></a>尊者黑迦留陀夷为食因缘故佛为制戒。<a id="a-2R"></a>佛说种种因缘赞戒赞持戒。<a id="a-2S"></a>少欲知足行头陀事。<a id="a-2T"></a>佛集比丘僧。<a id="a-2U"></a>赞一食法。<a id="a-2V"></a>乃至欲制一食戒法。<a id="a-2W"></a>时比丘僧咸各默然。<a id="a-2X"></a>犹如大海寂默无声。<a id="a-2Y"></a>时诸僧中有一比丘名婆多梨。<a id="a-2Z"></a>白佛言。<a id="a-2a"></a>世尊。<a id="a-2b"></a>莫制是戒。<a id="a-2c"></a>我不能持。<a id="a-2d"></a>佛告比丘。<a id="a-2e"></a>于过去生死为是饮食。<a id="a-2f"></a>生死之中受无穷苦。<a id="a-2g"></a>流转至今。<a id="a-2h"></a>乃往过去无量世时有四禽兽仙人。<a id="a-2i"></a>第五尔时乌者作如是言。<a id="a-2j"></a>诸苦之中饥渴最苦。<a id="a-2k"></a>劫初之时光阴天下。<a id="a-2l"></a>时有一天。<a id="a-2m"></a>最初以指先尝地味。<a id="a-2n"></a>既尝其味。<a id="a-2o"></a>遂取食之。<a id="a-2p"></a>尔时彼天者今彼婆多梨是也。<a id="a-2q"></a>即于彼时彼婆多梨先尝地味。<a id="a-2r"></a>今亦复尔。<a id="a-2s"></a>但为饮食。<a id="a-2t"></a>彼婆多梨不为法故从坐而起。<a id="a-2u"></a>更整衣服白佛言。<a id="a-2v"></a>世尊。<a id="a-2w"></a>莫制一食法。<a id="a-2x"></a>即说偈言。</p>
  <p id="a2y">我今不能持　　世尊一食戒</p>
  <p id="a2z">若一人不善　　不应制此戒</p>
  <p id="a30">一切比丘闻是偈已皆悉低头。<a id="a-31"></a>思惟既久而作是言。<a id="a-32"></a>咄哉不见揣食过患。<a id="a-33"></a>为揣食故于大众中而被毁辱。<a id="a-34"></a>即说偈言。</p>
  <p id="a35">宁共鹿食草　　如蛇呼吸风</p>
  <p id="a36">不于佛僧前　　为于饮食故</p>
  <p id="a37">违佛作是说</p>
  <p id="a38">佛告婆多梨。<a id="a-39"></a>听汝檀越舍食半分食。<a id="a-3A"></a>余者持来在寺而食。<a id="a-3B"></a>时婆多梨犹故不肯。<a id="a-3C"></a>当尔之时佛制一食戒。<a id="a-3D"></a>第二第三亦如是请佛。<a id="a-3E"></a>佛犹不肯即制戒。<a id="a-3F"></a>婆多梨即离佛去。<a id="a-3G"></a>极生悔心而说偈言。</p>
  <p id="a3H">我违佛所说　　云何舌不断</p>
  <p id="a3I">云何地不陷　　故复能载我</p>
  <p id="a3J">罗刹毗舍阇　　恶龙及与贼</p>
  <p id="a3K">无敢违语者　　为于饮食故</p>
  <p id="a3L">顽嚚违佛语　　宁以刀开腹</p>
  <p id="a3M">吞啖于蛆虫　　土食以满腹</p>
  <p id="a3N">云何为食故　　乃违十力教</p>
  <p id="a3O">我今自悔责　　喻如无心者</p>
  <p id="a3P">尔时婆多梨说是偈已惭愧自责。<a id="a-3Q"></a>三月之中耻不见佛。<a id="a-3R"></a>自恣时近。<a id="a-3S"></a>昼夜愁恼而自烧然。<a id="a-3T"></a>羸瘦毁悴失于威德。<a id="a-3U"></a>时诸比丘有慈心者深生悲愍。<a id="a-3V"></a>即说偈言。</p>
  <p id="a3W">今诸比丘等　　缝衣而洗染</p>
  <p id="a3X">不久当散去　　汝莫后生恨</p>
  <p id="a3Y">汝今速向佛　　敬礼莲花足</p>
  <p id="a3Z">应向尊重处　　尽力求哀请</p>
  <p id="a3a">当勤用功力　　乃可得忏谢</p>
  <p id="a3b">婆多梨闻此偈已哽噎堕泪。<a id="a-3c"></a>复说偈言。</p>
  <p id="a3d">世尊有所说　　世皆无违者</p>
  <p id="a3e">由我愚痴故　　敢违于佛语</p>
  <p id="a3f">我之极轻躁　　众中无惭愧</p>
  <p id="a3g">不见后时笑　　为众所恶贱</p>
  <p id="a3h">不思此过恶　　辄作如是说</p>
  <p id="a3i">此事僧应作　　及非我所请</p>
  <p id="a3j">由我无定心　　卒发如是语</p>
  <p id="a3k">同梵行者闻此偈已。<a id="a-3l"></a>即欲请佛求哀忏悔婆多梨复说偈言。</p>
  <p id="a3m">我今殷重心　　求哀愿得忏</p>
  <p id="a3n">惭愧当何忍　　举目视世尊</p>
  <p id="a3o">诸比丘等语婆多梨言。<a id="a-3p"></a>世尊。<a id="a-3q"></a>若有烦恼漏者汝可怖畏。<a id="a-3r"></a>今佛世尊久断诸漏。<a id="a-3s"></a>汝今何故畏难不去。<a id="a-3t"></a>婆多梨复说偈言。</p>
  <p id="a3u">我疑自罪过　　如见净满月</p>
  <p id="a3v">无嗔容貌胜　　三界慈哀颜</p>
  <p id="a3w">我今欲观见　　慈悲为我说</p>
  <p id="a3x">为愚痴所盲　　而不受佛语</p>
  <p id="a3y">譬如人欲死　　不服随病药</p>
  <p id="a3z">违失慈愍教　　今受悔恨恼</p>
  <p id="a40">诸同梵行者而语之言。<a id="a-41"></a>可共我等诣世尊所。<a id="a-42"></a>劝共见佛。<a id="a-43"></a>向佛说过。<a id="a-44"></a>时诸比丘复问之言。<a id="a-45"></a>汝今决定忏悔耶。<a id="a-46"></a>时婆多梨即说偈言。</p>
  <p id="a47">若我今礼佛　　宁使身散坏</p>
  <p id="a48">佛不使我起　　我亦终不起</p>
  <p id="a49">若佛与我语　　身心皆满足</p>
  <p id="a4A">尔时婆多梨与诸比丘往诣佛所。<a id="a-4B"></a>时佛世尊在大众中。<a id="a-4C"></a>时婆多梨在于佛前举身投地。<a id="a-4D"></a>而说偈言。</p>
  <p id="a4E">听我忏悔过　　人之调御师</p>
  <p id="a4F">体性悲愍者　　我如强戾马</p>
  <p id="a4G">越度调顺道　　假设不得食</p>
  <p id="a4H">眼陷颊骨现　　枯竭而至死</p>
  <p id="a4I">宁受如此苦　　不违于圣教</p>
  <p id="a4J">释梵尊胜天　　敬戴奉所说</p>
  <p id="a4K">我之愚痴故　　不顺于佛语</p>
  <p id="a4L">如来善知时非时等。<a id="a-4M"></a>及苦责数悉皆通达。<a id="a-4N"></a>佛告婆多梨。<a id="a-4O"></a>设有阿罗汉卧于粪秽污埿之中。<a id="a-4P"></a>我行背上。<a id="a-4Q"></a>于意云何。<a id="a-4R"></a>彼阿罗汉有苦恼不。<a id="a-4S"></a>婆多梨言。<a id="a-4T"></a>不也世尊。<a id="a-4U"></a>汝若得阿罗汉阿那含斯陀含须陀洹终不违教。<a id="a-4V"></a>由汝凡夫愚痴空无所有。<a id="a-4W"></a>喻如芭蕉中无有实。<a id="a-4X"></a>广说如修多罗。<a id="a-4Y"></a>时人谓婆多梨得阿罗汉。<a id="a-4Z"></a>闻佛说已知婆多梨是具缚凡夫。<a id="a-4a"></a>诸比丘皆生不信。<a id="a-4b"></a>闻彼不得阿罗汉。<a id="a-4c"></a>如此贵族出家若不获得阿罗汉者。<a id="a-4d"></a>云何卑贱种姓尼提出家得阿罗汉。<a id="a-4e"></a>佛欲使漏尽者便得漏尽。<a id="a-4f"></a>若不欲使漏尽便不得漏尽。<a id="a-4g"></a>佛知诸比丘心念。<a id="a-4h"></a>告诸比丘。<a id="a-4i"></a>若修奢摩他毗婆舍那必能尽漏。<a id="a-4j"></a>若不修者不能得漏尽。<a id="a-4k"></a>若知若见已虽生卑贱得罗汉果。<a id="a-4l"></a>如婆多梨不知不见。<a id="a-4m"></a>虽生胜族而不得阿罗汉。<a id="a-4n"></a>是故如来平等说法而无偏党。</p>
  <p data-pb></p>
  <h2 id="a4o">（五三）</h2>
  <p id="a4p">复次狂逸之甚莫过贪欲。<a id="a-4q"></a>是故应当勤断贪欲。<a id="a-4r"></a>我昔曾闻。<a id="a-4s"></a>世尊往昔修行菩萨道时。<a id="a-4t"></a>时世空虚无佛贤圣出现于世。<a id="a-4u"></a>尔时有王名曰光明。<a id="a-4v"></a>乘调顺象出行游观。<a id="a-4w"></a>前后导从歌舞唱妓。<a id="a-4x"></a>往到山所崄难之处。<a id="a-4y"></a>王所乘象遥见牸象。<a id="a-4z"></a>欲心炽盛哮吼狂逸。<a id="a-50"></a>如风吹云。<a id="a-51"></a>欲往奔赴不避险岨。<a id="a-52"></a>时调象师种种钩斲不能令住。<a id="a-53"></a>时光明王甚大惊怖。<a id="a-54"></a>语使钩斲不能禁制。<a id="a-55"></a>如恶弟子不随顺师。<a id="a-56"></a>象去遂疾。<a id="a-57"></a>王大惊迫。<a id="a-58"></a>心生苦恼意谓必死。<a id="a-59"></a>即说偈言。</p>
  <p id="a5A">如见虚空动　　迅速捝诸方</p>
  <p id="a5B">皆悉而来聚　　普见如轮动</p>
  <p id="a5C">大地皆回转　　其象走遂疾</p>
  <p id="a5D">譬如山急行　　诸山如随之</p>
  <p id="a5E">严谷涧中河　　诸树伤身体</p>
  <p id="a5F">王怖极苦恼　　发愿求山神</p>
  <p id="a5G">使我得安全　　钩斲伤身体</p>
  <p id="a5H">欲盛不觉苦　　象走转更疾</p>
  <p id="a5I">喻如于暴风　　棘刺钩斲身</p>
  <p id="a5J">并被山石伤　　头发皆蓬乱</p>
  <p id="a5K">尘土极坌污　　衣服复散解</p>
  <p id="a5L">璎珞及环玔　　破落悉堕地</p>
  <p id="a5M">尔时大王语调象师言。<a id="a-5N"></a>如我今者命恐不全。<a id="a-5O"></a>复说偈言。</p>
  <p id="a5P">汝好勤方便　　禁制令使住</p>
  <p id="a5Q">我今如在秤　　低昂堕死处</p>
  <p id="a5R">尔时象师尽力钩斲不能禁制。<a id="a-5S"></a>数数叹息颜色惭耻泪下盈目。<a id="a-5T"></a>[卑*頁]面避王不忍相见。<a id="a-5U"></a>复语王言。<a id="a-5V"></a>大王我今当作何计。<a id="a-5W"></a>即说偈言。</p>
  <p id="a5X">尽力诵象咒　　古仙之所说</p>
  <p id="a5Y">钩斲势力尽　　都不可禁制</p>
  <p id="a5Z">如人欲死时　　咒术及妙药</p>
  <p id="a5a">越度必至死　　良药所不救</p>
  <p id="a5b">尔时大王语象师言。<a id="a-5c"></a>我等今者堕于是处。<a id="a-5d"></a>当作何计。<a id="a-5e"></a>象师白王。<a id="a-5f"></a>更无余方唯当攀树。<a id="a-5g"></a>王闻是语以手攀树。<a id="a-5h"></a>象即奔走逐于牸象。<a id="a-5i"></a>象既去后导从诸人始到王所。<a id="a-5j"></a>王即徐步还向军中。<a id="a-5k"></a>尔时象师寻逐象迹。<a id="a-5l"></a>经于多日。<a id="a-5m"></a>得象还军。<a id="a-5n"></a>时王在大众中。<a id="a-5o"></a>象师乘象向于王所。<a id="a-5p"></a>时王嗔忿而作是言。<a id="a-5q"></a>汝先言象调顺可乘。<a id="a-5r"></a>云何以此狂象而欺于我。<a id="a-5s"></a>象师合掌而白王言。<a id="a-5t"></a>此实调顺。<a id="a-5u"></a>王若不信我今当现象调顺之相使王得知。<a id="a-5v"></a>尔时象师即烧铁丸以着其前。<a id="a-5w"></a>尔时彼人语象吞丸。<a id="a-5x"></a>时王不听语彼人言。<a id="a-5y"></a>汝说调顺云何狂逸。<a id="a-5z"></a>象师长跪合掌而白王言。<a id="a-60"></a>如此狂逸非我所调。<a id="a-61"></a>王语之曰。<a id="a-62"></a>为是何过非汝所调。<a id="a-63"></a>彼即白王。<a id="a-64"></a>象有贪欲以病其心非我所治。<a id="a-65"></a>大王当知。<a id="a-66"></a>如此之病杖捶钩斲所不能治。<a id="a-67"></a>贪欲坏心亦复如是。<a id="a-68"></a>即说偈言。</p>
  <p id="a69">欲为心毒箭　　不知从何生</p>
  <p id="a6A">因何得增广　　云何可得灭</p>
  <p id="a6B">王闻贪欲不可治疗。<a id="a-6C"></a>语象师言。<a id="a-6D"></a>此贪欲病无能治耶。<a id="a-6E"></a>象师答言。<a id="a-6F"></a>此贪欲病不可拥护舍而不治。<a id="a-6G"></a>即说偈言。</p>
  <p id="a6H">当作诸方便　　勤求断欲法</p>
  <p id="a6I">不知其至趣　　怀精勤退还</p>
  <p id="a6J">弃舍五所欲　　出家修苦行</p>
  <p id="a6K">为断欲结故　　应精勤修道</p>
  <p id="a6L">或有恣五欲　　言道足自断</p>
  <p id="a6M">若干种作行　　望得远离欲</p>
  <p id="a6N">如是等处处　　望拔欲根本</p>
  <p id="a6O">欲林难可拔　　人天阿修罗</p>
  <p id="a6P">夜叉鸠槃茶　　一切有生类</p>
  <p id="a6Q">微细心欲罥　　系缚诸众生</p>
  <p id="a6R">回转有林中　　无由能自拔</p>
  <p id="a6S">王闻贪欲不可断故甚生怪惑。<a id="a-6T"></a>即说偈言。</p>
  <p id="a6U">无有能断灭　　如此欲怨者</p>
  <p id="a6V">乃无有一人　　能灭贪欲耶</p>
  <p id="a6W">人天中乃无　　能灭此欲乎</p>
  <p id="a6X">尔时象师而答王言。<a id="a-6Y"></a>转从他闻。<a id="a-6Z"></a>唯佛世尊世界大师有大慈心。<a id="a-6a"></a>一切众生悉皆如子。<a id="a-6b"></a>身如真金。<a id="a-6c"></a>大人之相以自庄严。<a id="a-6d"></a>有自然智知欲生起灭欲因缘。<a id="a-6e"></a>有无碍心悲愍一切。<a id="a-6f"></a>时王闻佛大人之声。<a id="a-6g"></a>即起合掌如华未敷。<a id="a-6h"></a>于大众前发大誓愿。<a id="a-6i"></a>我以正法护于国土及舍财施。<a id="a-6j"></a>以此功德愿我未来必得成佛。<a id="a-6k"></a>断除众生贪欲之患。<a id="a-6l"></a>以何因缘而说此事。<a id="a-6m"></a>众生不知欲因缘及对治故。<a id="a-6n"></a>说是修多罗。</p>
  <p data-pb></p>
  <h2 id="a6o">（五四）</h2>
  <p id="a6p">复次佛观久后使得信心故不卒为事。<a id="a-6q"></a>我昔曾闻。<a id="a-6r"></a>尊者优波鞠多林下坐禅。<a id="a-6s"></a>时魔波旬以诸花鬘着其顶上。<a id="a-6t"></a>尔时尊者从禅定起。<a id="a-6u"></a>见其花鬘在于项上。<a id="a-6v"></a>即入定观谁之所为。<a id="a-6w"></a>知是魔王波旬所作。<a id="a-6x"></a>即以神力以三种死尸系魔王颈。<a id="a-6y"></a>时彼魔王觉尸着颈。<a id="a-6z"></a>遥见尊者知是所作。<a id="a-70"></a>尔时尊者。<a id="a-71"></a>即说偈言。</p>
  <p id="a72">花鬘严饰具　　比丘所舍离</p>
  <p id="a73">死尸极臭秽　　爱欲者厌恶</p>
  <p id="a74">佛子共捔力　　战诤谁能胜</p>
  <p id="a75">我今是佛子　　舍弃汝花鬘</p>
  <p id="a76">汝若有力者　　除去汝死尸</p>
  <p id="a77">大海涛波流　　无能禁制者</p>
  <p id="a78">唯有铁围山　　水触则回返</p>
  <p id="a79">尔时魔王闻是语已欲去死尸。<a id="a-7A"></a>虽尽神力不能使去。<a id="a-7B"></a>如蚊蚁子欲动须弥山王。<a id="a-7C"></a>虽复竭力亦不能动。<a id="a-7D"></a>时魔波旬不能却尸。<a id="a-7E"></a>寻即飞去。<a id="a-7F"></a>而说偈言。</p>
  <p id="a7G">若我不能解　　使余诸胜天</p>
  <p id="a7H">威德自在者　　其亦必能解</p>
  <p id="a7I">尔时尊者。<a id="a-7J"></a>复说偈言。</p>
  <p id="a7K">帝释及梵天　　无能解是者</p>
  <p id="a7L">设入炽然火　　及在大海中</p>
  <p id="a7M">不燋亦不烂　　如此尸着汝</p>
  <p id="a7N">不干不朽坏　　所在随逐汝</p>
  <p id="a7O">无能救解者　　摩醯首罗天</p>
  <p id="a7P">及以三天王　　毗沙门天王</p>
  <p id="a7Q">乃至到梵天　　如是诸天等</p>
  <p id="a7R">虽复尽神力　　无能为解者</p>
  <p id="a7S">尔时梵天王见魔尽力不能却尸。<a id="a-7T"></a>而告之言。<a id="a-7U"></a>汝莫生憍慢。<a id="a-7V"></a>即说偈言。</p>
  <p id="a7W">十力之弟子　　以己神通力</p>
  <p id="a7X">由汝轻弄故　　今故毁辱汝</p>
  <p id="a7Y">谁当有此力　　而为汝解者</p>
  <p id="a7Z">犹有大海潮　　无能制波浪</p>
  <p id="a7a">譬如以藕系　　用以悬雪山</p>
  <p id="a7b">虽尽我神力　　不能为汝脱</p>
  <p id="a7c">我虽有大力　　不及彼沙门</p>
  <p id="a7d">如似灯烛明　　不如大火聚</p>
  <p id="a7e">火聚虽复明　　不如日之光</p>
  <p id="a7f">魔王闻斯偈已语梵天言。<a id="a-7g"></a>我当依谁可脱此患。<a id="a-7h"></a>梵天说偈以答魔言。</p>
  <p id="a7i">汝速疾向彼　　求哀而归依</p>
  <p id="a7j">神通乐名闻　　汝尽败坏失</p>
  <p id="a7k">如似人跌倒　　扶地还得起</p>
  <p id="a7l">魔作是念。<a id="a-7m"></a>如来弟子梵等胜天力无及者。<a id="a-7n"></a>乃为诸梵之所推敬。<a id="a-7o"></a>魔说偈言。</p>
  <p id="a7p">佛之弟子等　　梵王所尊敬</p>
  <p id="a7q">况复如来德　　云何可格量</p>
  <p id="a7r">我极作恼乱　　犹故忍悲愍</p>
  <p id="a7s">而故不为我　　作诸衰恼事</p>
  <p id="a7t">能忍护惜我　　何可得称说</p>
  <p id="a7u">我今始知佛　　真实大悲者</p>
  <p id="a7v">体性极悲愍　　不生怨憎心</p>
  <p id="a7w">身如金山王　　光明踰于日</p>
  <p id="a7x">愚痴冥我心　　皆作恼乱事</p>
  <p id="a7y">彼精进坚实　　未曾有粗语</p>
  <p id="a7z">恒常见悲愍　　令我心不悦</p>
  <p id="a80">尔时欲界自在魔王。<a id="a-81"></a>而作是言。<a id="a-82"></a>遍观三界无能解者。<a id="a-83"></a>我今唯还归依尊者乃可得脱。<a id="a-84"></a>作是语已向尊者所。<a id="a-85"></a>五体投地顶礼足下。<a id="a-86"></a>作如是语。<a id="a-87"></a>大德。<a id="a-88"></a>我于菩提树下乃至造作百种诸恼。<a id="a-89"></a>以乱于佛犹不苦我。<a id="a-8A"></a>即说偈言。</p>
  <p id="a8B">婆罗聚落中　　婆罗门村邑</p>
  <p id="a8C">瞿昙来乞食　　我令空钵去</p>
  <p id="a8D">即日不得食　　然不加毁我</p>
  <p id="a8E">我曾作恶牛　　并及毒蛇身</p>
  <p id="a8F">五百车浊水　　令佛不得饮</p>
  <p id="a8G">皆知是我作　　不曾出恶言</p>
  <p id="a8H">我所作既少　　汝极毁辱我</p>
  <p id="a8I">人天阿修罗　　一切皆轻蔑</p>
  <p id="a8J">毁我坏名称　　以尸苦恼我</p>
  <p id="a8K">尔时尊者告魔王言。<a id="a-8L"></a>汝今不善恶物。<a id="a-8M"></a>云何声闻比于世尊。<a id="a-8N"></a>即说偈言。</p>
  <p id="a8O">云何以葶苈　　用比于须弥</p>
  <p id="a8P">萤火之微明　　以比于日光</p>
  <p id="a8Q">一掬之少水　　比方于大海</p>
  <p id="a8R">佛有大悲心　　声闻无大悲</p>
  <p id="a8S">如来以大悲　　恕汝种种过</p>
  <p id="a8T">我亦随佛意　　欲生汝善根</p>
  <p id="a8U">尔时魔王闻斯语已。<a id="a-8V"></a>复说偈言。</p>
  <p id="a8W">听我说佛德　　福利威光盛</p>
  <p id="a8X">彼之所有分　　断诸爱欲者</p>
  <p id="a8Y">忍辱不起嫌　　我以愚痴故</p>
  <p id="a8Z">日日常触恼　　如母爱一子</p>
  <p id="a8a">优波鞠多语波旬言。<a id="a-8b"></a>汝听我语于如来所数作诸恶。<a id="a-8c"></a>欲得洗除生诸善根。<a id="a-8d"></a>无过念佛。<a id="a-8e"></a>世尊最上。<a id="a-8f"></a>即说偈言。</p>
  <p id="a8g">如是因缘故　　知佛见长远</p>
  <p id="a8h">未曾于汝所　　生于不爱心</p>
  <p id="a8i">彼第一智尊　　欲成汝信心</p>
  <p id="a8j">常发亲爱语　　智者少生信</p>
  <p id="a8k">便得涅槃乐　　今我略为汝</p>
  <p id="a8l">说法愚痴冥　　黑闇之过患</p>
  <p id="a8m">汝今生信故　　则为洗除尽</p>
  <p id="a8n">尔时魔王身毛皆竖。<a id="a-8o"></a>如波昙花种种起触恼。<a id="a-8p"></a>犹如子作过。<a id="a-8q"></a>父犹爱之心过大地忍。<a id="a-8r"></a>不曾见过责。<a id="a-8s"></a>是彼仙中胜。<a id="a-8t"></a>若少信佛洗除前过。<a id="a-8u"></a>时彼魔王在尊者前。<a id="a-8v"></a>念佛功德礼尊者足。<a id="a-8w"></a>作如是言。<a id="a-8x"></a>尊者救我与我敬心。<a id="a-8y"></a>汝当发心却我颈悬。<a id="a-8z"></a>我虽恼触愿起慈心为我除舍。<a id="a-90"></a>尊者答言。<a id="a-91"></a>共汝作要后乃当脱。<a id="a-92"></a>魔言。<a id="a-93"></a>何等是言要。<a id="a-94"></a>尊者答言。<a id="a-95"></a>汝从今日莫恼比丘。<a id="a-96"></a>魔即白言。<a id="a-97"></a>我更不恼触尊者言。<a id="a-98"></a>汝之所知。<a id="a-99"></a>佛去百年始有我出。<a id="a-9A"></a>即说偈言。</p>
  <p id="a9B">三界之真济　　我见彼法身</p>
  <p id="a9C">不见金色身　　无恼为我现</p>
  <p id="a9D">示我佛形相　　我今极希望</p>
  <p id="a9E">爱于如来形</p>
  <p id="a9F">尔时魔王语尊者言。<a id="a-9G"></a>我亦作要誓言。<a id="a-9H"></a>汝若见形莫为卒礼。<a id="a-9I"></a>以一切种智慎莫礼我。<a id="a-9J"></a>我作佛相慎莫为礼。<a id="a-9K"></a>即说偈言。</p>
  <p id="a9L">以谦敬念佛　　为我作礼者</p>
  <p id="a9M">则为烧灭我　　我有何势力</p>
  <p id="a9N">能受离欲敬　　喻如伊兰芽</p>
  <p id="a9O">为象鼻所押　　破坏无所任</p>
  <p id="a9P">我若受敬者　　其事亦如是</p>
  <p id="a9Q">尊者答言。<a id="a-9R"></a>我不归命。<a id="a-9S"></a>汝亦不负言要。<a id="a-9T"></a>魔复语尊者言。<a id="a-9U"></a>待我须臾间。<a id="a-9V"></a>即入空林中。<a id="a-9W"></a>而说偈言。</p>
  <p id="a9X">我先惑手罗　　现金炽盛身</p>
  <p id="a9Y">佛身不思议　　我作如是形</p>
  <p id="a9Z">身现炽光明　　踰过于日月</p>
  <p id="a9a">悦乐众人目　　明如饮甘露</p>
  <p id="a9b">尊者答言。<a id="a-9c"></a>汝今为我如先好作。<a id="a-9d"></a>魔答言诺。<a id="a-9e"></a>我今当作。<a id="a-9f"></a>即为却尸。<a id="a-9g"></a>尔时魔王即入空林。<a id="a-9h"></a>现作佛形如作伎家。<a id="a-9i"></a>种种自庄严。<a id="a-9j"></a>如来之色貌。<a id="a-9k"></a>现于大人相。<a id="a-9l"></a>能生寂灭眼。<a id="a-9m"></a>喻如新画像。<a id="a-9n"></a>当作开发时。<a id="a-9o"></a>庄严于此林。<a id="a-9p"></a>看视无厌足。<a id="a-9q"></a>圆光一寻化作佛形。<a id="a-9r"></a>舍利弗侍右。<a id="a-9s"></a>目连处左。<a id="a-9t"></a>阿难随后执持佛钵。</p>
  <p id="a9u">尊者摩诃迦葉。<a id="a-9v"></a>阿尼卢头。<a id="a-9w"></a>须菩提。<a id="a-9x"></a>如是等诸大声闻千二百五十人侍佛左右。<a id="a-9y"></a>犹如半月现佛相貌。<a id="a-9z"></a>向尊者优波鞠多所。<a id="a-A0"></a>尊者见佛相貌极生欢喜。<a id="a-A1"></a>即从坐起观佛形相。<a id="a-A2"></a>咄哉恶无常无有悲愍心。<a id="a-A3"></a>妙色金山王。<a id="a-A4"></a>云何而破坏牟尼身。<a id="a-A5"></a>如是为无常所摧灭。<a id="a-A6"></a>尔时尊者作观心其意欲扰乱。<a id="a-A7"></a>我今实见佛掌如莲华。<a id="a-A8"></a>而作如是言。<a id="a-A9"></a>呜呼盛妙色不可具广说。<a id="a-AA"></a>即说偈言。</p>
  <p id="aAB">面过莲花敷　　目如青莲叶</p>
  <p id="aAC">身形殊华林　　相好过于月</p>
  <p id="aAD">甚深喻如海　　安住如须弥</p>
  <p id="aAE">威德过于日　　行过师子王</p>
  <p id="aAF">眼瞬如牛王　　色殊于真金</p>
  <p id="aAG">尔时尊者倍生喜敬。<a id="a-AH"></a>大喜充满转增欢喜。<a id="a-AI"></a>即说偈言。</p>
  <p id="aAJ">呜呼清净业　　获是美妙报</p>
  <p id="aAK">业缘之所得　　非是现作业</p>
  <p id="aAL">百千亿劫中　　身口作净行</p>
  <p id="aAM">修施及戒忍　　并禅与智慧</p>
  <p id="aAN">决定作正行　　以是自庄严</p>
  <p id="aAO">众人眼所爱　　清净无垢秽</p>
  <p id="aAP">现是形相时　　怨家皆欢喜</p>
  <p id="aAQ">况我于今日　　而当不爱敬</p>
  <p id="aAR">如是思忆。<a id="a-AS"></a>唯作佛想不念于魔。<a id="a-AT"></a>即从坐起。<a id="a-AU"></a>五体投地而为作礼。<a id="a-AV"></a>魔时即惊作如是言。<a id="a-AW"></a>大德何故违要。<a id="a-AX"></a>尊者言。<a id="a-AY"></a>作何言要。<a id="a-AZ"></a>魔言。<a id="a-Aa"></a>先要莫礼。<a id="a-Ab"></a>今何故礼。<a id="a-Ac"></a>尊者从地起。<a id="a-Ad"></a>即说偈言。</p>
  <p id="aAe">眼所爱乐见　　拟心礼于佛</p>
  <p id="aAf">我今实不为　　恭敬礼汝足</p>
  <p id="aAg">尔时魔王言。<a id="a-Ah"></a>汝五体投地为我作礼。<a id="a-Ai"></a>云何说言。<a id="a-Aj"></a>我不敬汝。<a id="a-Ak"></a>尊者语魔言。<a id="a-Al"></a>我不敬礼。<a id="a-Am"></a>汝亦不违言誓。<a id="a-An"></a>喻如以埿木造作佛像。<a id="a-Ao"></a>世间人天皆共礼敬。<a id="a-Ap"></a>尔时不敬于埿木欲敬礼佛故。<a id="a-Aq"></a>我礼佛色像不为礼魔形。<a id="a-Ar"></a>闻是语已还复本形。<a id="a-As"></a>礼尊者足还升天上。<a id="a-At"></a>以何因缘而说此事。<a id="a-Au"></a>诸大声闻等欲使诸檀越普供养众僧令不所乏。<a id="a-Av"></a>又令比丘亦闻法奉行。<a id="a-Aw"></a>以是故应为四众说法。<a id="a-Ax"></a>若欲赞佛者应当作是说。<a id="a-Ay"></a>虽断欲结使不觉为作礼。</p>
 </body>
</html>