<!doctype html>
<html id="z3IBVRwyM" data-ver="603">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第七</h1>
  <h2 id="a2">（四一）</h2>
  <p id="a3">复次利养乱于行道。<a id="a-4"></a>若断利养善观察嗔。<a id="a-5"></a>我昔曾闻。<a id="a-6"></a>有一比丘在一园中。<a id="a-7"></a>城邑聚落竞共供养。<a id="a-8"></a>同出家者憎嫉诽谤。<a id="a-9"></a>比丘弟子闻是诽谤。<a id="a-A"></a>白其师言。<a id="a-B"></a>某甲比丘诽谤和上。<a id="a-C"></a>时彼和上闻是语已。<a id="a-D"></a>即唤谤者善言慰喻。<a id="a-E"></a>以衣与之。<a id="a-F"></a>诸弟子等白其师言彼诽谤人是我之怨。<a id="a-G"></a>云何和上慰喻与衣。<a id="a-H"></a>师答之言。<a id="a-I"></a>彼诽谤者于我有恩应当供养。<a id="a-J"></a>即说偈言。</p>
  <p id="aK">如雹害禾谷　　有人能遮断</p>
  <p id="aL">田主甚欢喜　　报之以财帛</p>
  <p id="aM">彼谤是亲厚　　不名为怨家</p>
  <p id="aN">遮我利养雹　　我应报其恩</p>
  <p id="aO">雹害及一世　　利养害多身</p>
  <p id="aP">雹唯害于财　　利养毁修道</p>
  <p id="aQ">为雹所害田　　必有少遗余</p>
  <p id="aR">利养之所害　　功德都消尽</p>
  <p id="aS">如彼提婆达　　利养雹所害</p>
  <p id="aT">由彼贪着故　　善法无毫厘</p>
  <p id="aU">众恶极炽盛　　死则堕恶道</p>
  <p id="aV">利养剧猛火　　亦过于恶毒</p>
  <p id="aW">师子及虎狼　　智者观察已</p>
  <p id="aX">宁为彼所伤　　不为利养害</p>
  <p id="aY">愚者贪利养　　不见其过恶</p>
  <p id="aZ">利养远圣道　　善行灭不生</p>
  <p id="aa">佛已断诸结　　三有结都解</p>
  <p id="ab">功德已具满　　犹尚避利养</p>
  <p id="ac">众中师子吼　　而唱如是言</p>
  <p id="ad">利养莫近我　　我亦远于彼</p>
  <p id="ae">有心明智人　　谁当贪利养</p>
  <p id="af">利养乱定心　　为害剧于怨</p>
  <p id="ag">如以毛绳戮　　皮断肉骨坏</p>
  <p id="ah">髓断尔乃止　　利养过毛绳</p>
  <p id="ai">绝于持戒皮　　能破禅定肉</p>
  <p id="aj">折于智慧骨　　灭妙善心髓</p>
  <p id="ak">譬如婴孩者　　捉火欲食之</p>
  <p id="al">如鱼吞钩饵　　如鸟网所覆</p>
  <p id="am">诸兽坠阱陷　　皆由贪味故</p>
  <p id="an">比丘贪利养　　与彼亦无异</p>
  <p id="ao">其味极鲜少　　为患甚深重</p>
  <p id="ap">诈为谄佞者　　止住利养中</p>
  <p id="aq">亲近愦闹乱　　妨患之种子</p>
  <p id="ar">如似疥搔疮　　搔之痒转增</p>
  <p id="as">矜高放逸欲　　皆因利养生</p>
  <p id="at">此人为我等　　遮于利养怨</p>
  <p id="au">我以是义故　　应尽心供养</p>
  <p id="av">如是善知识　　云何名为怨</p>
  <p id="aw">由贪利养故　　不乐闲静处</p>
  <p id="ax">心常缘利养　　昼夜不休息</p>
  <p id="ay">彼处有衣食　　某是我亲厚</p>
  <p id="az">必来请命我　　心意多攀缘</p>
  <p id="a10">败坏寂静心　　不乐空闲处</p>
  <p id="a11">常乐在人间　　田利毁败故</p>
  <p id="a12">不乐寂定法　　以舍寂定故</p>
  <p id="a13">不名为比丘　　亦不名白衣</p>
  <p data-pb></p>
  <h2 id="a14">（四二）</h2>
  <p id="a15">复次俱得漏尽教学差别。<a id="a-16"></a>我昔曾闻。<a id="a-17"></a>尊者目连教二弟子。<a id="a-18"></a>精专学禅而无所证。<a id="a-19"></a>时尊者舍利弗问目连言。<a id="a-1A"></a>彼二弟子得胜法不。<a id="a-1B"></a>目连答言。<a id="a-1C"></a>未得。<a id="a-1D"></a>舍利弗又问言。<a id="a-1E"></a>汝教何法。<a id="a-1F"></a>目连答言。<a id="a-1G"></a>一教不净。<a id="a-1H"></a>二教数息。<a id="a-1I"></a>然其心意。<a id="a-1J"></a>滞而不悟。<a id="a-1K"></a>时舍利弗问目连言。<a id="a-1L"></a>彼二弟子从何种姓而来出家。<a id="a-1M"></a>答言。<a id="a-1N"></a>一是浣衣。<a id="a-1O"></a>二是锻金师。<a id="a-1P"></a>时舍利弗语目连言。<a id="a-1Q"></a>金师子者应授安般。<a id="a-1R"></a>浣衣人者宜教不净。<a id="a-1S"></a>目连如法以教弟子。<a id="a-1T"></a>弟子寻即精勤修习得罗汉果。<a id="a-1U"></a>既成罗汉欢喜踊跃。<a id="a-1V"></a>即便说偈赞舍利弗。</p>
  <p id="a1W">第二转法轮　　佛法之大将</p>
  <p id="a1X">于诸声闻中　　得于最上智</p>
  <p id="a1Y">有胜觉慧力　　呜呼舍利弗</p>
  <p id="a1Z">指导示解脱　　随顺本所习</p>
  <p id="a1a">指导开悟我　　二俱速解脱</p>
  <p id="a1b">行自境界中　　获得所应得</p>
  <p id="a1c">行他境界者　　如鱼堕陆地</p>
  <p id="a1d">我常在河侧　　习浣衣白净</p>
  <p id="a1e">安心于白骨　　相类易开解</p>
  <p id="a1f">不大加功力　　速疾入我意</p>
  <p id="a1g">金师常吹[橐-石+非]　　出入气是风</p>
  <p id="a1h">易乐入安般　　众生所玩习</p>
  <p id="a1i">各自有胜力　　今者舍利弗</p>
  <p id="a1j">佛法之鞅鞙　　佛说舍利弗</p>
  <p id="a1k">第二转法轮　　真实是所应</p>
  <p id="a1l">心得自在者　　能使我二人</p>
  <p id="a1m">善知禅径路　　我如不调象</p>
  <p id="a1n">法中之大将　　言教调顺我</p>
  <p id="a1o">使到安隐处　　故我大欢喜</p>
  <p data-pb></p>
  <h2 id="a1p">（四三）</h2>
  <p id="a1q">复次善根熟者虽复逃避如来大悲终不放舍。<a id="a-1r"></a>我昔曾闻。<a id="a-1s"></a>如来无上良厚福田。<a id="a-1t"></a>行来进止常为福利。<a id="a-1u"></a>非如世间所有田也。<a id="a-1v"></a>欲示行福田异于世间田。<a id="a-1w"></a>行福田者往至檀越下种人所入舍卫城分卫。<a id="a-1x"></a>乃至为菩萨时入王舍城乞食。<a id="a-1y"></a>城中老少男女大小。<a id="a-1z"></a>见其容仪心皆爱敬。<a id="a-20"></a>余如佛本行中说。<a id="a-21"></a>昔佛在时众生厌恶。<a id="a-22"></a>善根种子极易生芽。<a id="a-23"></a>佛所应化为度人故入城乞食。<a id="a-24"></a>即说偈言。</p>
  <p id="a25">若以深信心　　礼敬佛足者</p>
  <p id="a26">是人于生死　　便为不久住</p>
  <p id="a27">能行善福田　　供养作因缘</p>
  <p id="a28">必获大果报　　能以信敬心</p>
  <p id="a29">以土著佛钵　　终不无果报</p>
  <p id="a2A">如来入城现神足时。<a id="a-2B"></a>一切人民各各相语。<a id="a-2C"></a>佛来入城。<a id="a-2D"></a>余如诸经中。<a id="a-2E"></a>佛来入城时所有严丽种种具足。<a id="a-2F"></a>男女大小闻佛入城一切扰动。<a id="a-2G"></a>犹如大海风鼓涛波出大音声。<a id="a-2H"></a>阎浮提界亦未曾有如是形相。<a id="a-2I"></a>尔时城中除粪秽人名曰尼提。<a id="a-2J"></a>发长蓬乱垢腻不净。<a id="a-2K"></a>所著衣裳悉皆弊坏。<a id="a-2L"></a>若于道中得弊纳者。<a id="a-2M"></a>便用补衣。<a id="a-2N"></a>欲示宿世不善业故。<a id="a-2O"></a>背负粪瓨。<a id="a-2P"></a>欲远弃去。<a id="a-2Q"></a>于路见佛瞻仰尊颜。<a id="a-2R"></a>如睹大海。<a id="a-2S"></a>圆光一寻以庄严身。<a id="a-2T"></a>如真金聚无诸垢秽。<a id="a-2U"></a>所著袈裟如赤栴檀。<a id="a-2V"></a>亦如宝楼观之无厌。<a id="a-2W"></a>即说偈言。</p>
  <p id="a2X">金色如华敷　　衣如赤栴檀</p>
  <p id="a2Y">衣服仪齐整　　清净如铜镜</p>
  <p id="a2Z">如似秋月时　　日处虚空中</p>
  <p id="a2a">世尊处大众　　严净如秋月</p>
  <p id="a2b">尔时众生见佛世尊生大欢喜。<a id="a-2c"></a>畜生见佛。<a id="a-2d"></a>眼根悦乐况复人也。<a id="a-2e"></a>即说偈言。</p>
  <p id="a2f">见色无比类　　深心极爱敬</p>
  <p id="a2g">堪为禅定器　　威光倍赫奕</p>
  <p id="a2h">邪见毒恶心　　睹佛犹悦豫</p>
  <p id="a2i">观其诸形体　　触目视无厌</p>
  <p id="a2j">睹见心悦豫　　身体悉照曜</p>
  <p id="a2k">瞻之转炽盛　　形体圆满足</p>
  <p id="a2l">无可嫌呵处　　种姓可叹美</p>
  <p id="a2m">无能讥论者　　明智善丈夫</p>
  <p id="a2n">相续出是种　　世人宝严饰</p>
  <p id="a2o">以助形容好　　佛身相好具</p>
  <p id="a2p">不假外庄严　　相好众爱乐</p>
  <p id="a2q">显好常随身　　世人自璎珞</p>
  <p id="a2r">不得常为好　　莲华悉开敷</p>
  <p id="a2s">阿输伽敷荣　　严饰于大地</p>
  <p id="a2t">显好不如佛　　净目众相好</p>
  <p id="a2u">炽然庄严身　　喻如摩尼铠</p>
  <p id="a2v">众宝而校饰　　亦犹池水中</p>
  <p id="a2w">众华以庄严　　如是等比类</p>
  <p id="a2x">不及如来身　　善逝之形体</p>
  <p id="a2y">相好炳然着　　犹如虚空中</p>
  <p id="a2z">净无云翳时　　众星庄严月</p>
  <p id="a30">善行美妙器　　瞻仰无厌足</p>
  <p id="a31">如饮甘露味　　犹如净满月</p>
  <p id="a32">为人所爱乐　　妙相以庄严</p>
  <p id="a33">善调伏威德　　众德备足者</p>
  <p id="a34">谁能具称叹　　诸过恶已坏</p>
  <p id="a35">譬如生死中　　众伎变现形</p>
  <p id="a36">永无能变现　　仿佛似佛者</p>
  <p id="a37">虽作众妙像　　不及佛仪相</p>
  <p id="a38">佛之妙容相　　天人中无比</p>
  <p id="a39">又复世尊不齐相好殊妙可叹。<a id="a-3A"></a>众行皆备功德悉具。<a id="a-3B"></a>说偈赞言。</p>
  <p id="a3C">如来所言说　　智者所钦仰</p>
  <p id="a3D">威仪及举止　　终无有过失</p>
  <p id="a3E">牟尼中最胜　　触事未曾有</p>
  <p id="a3F">觉慧无动摇　　赞毁意不异</p>
  <p id="a3G">以有十力故　　摽相极寂静</p>
  <p id="a3H">满足而正直　　功德利益聚</p>
  <p id="a3I">行步甚详雅　　为人所爱乐</p>
  <p id="a3J">言说义深广　　视瞻极审谛</p>
  <p id="a3K">详雅有次叙　　一切皆舍离</p>
  <p id="a3L">食饮无贪着　　举要而言之</p>
  <p id="a3M">无有不可爱</p>
  <p id="a3N">尔时尼提见无上调御诸根寂定。<a id="a-3O"></a>及比丘等根不散乱围绕侍从。<a id="a-3P"></a>心倍爱敬。<a id="a-3Q"></a>复说偈言。</p>
  <p id="a3R">诸根悉寂静　　调根者围绕</p>
  <p id="a3S">着于新色衣　　前后随导从</p>
  <p id="a3T">众释中胜导　　金色不动摇</p>
  <p id="a3U">四众常围绕　　如赤云绕日</p>
  <p id="a3V">尔时尼提既见佛已。<a id="a-3W"></a>自鄙臭秽。<a id="a-3X"></a>背负粪瓨。<a id="a-3Y"></a>云何见佛。<a id="a-3Z"></a>回趣异道以不见佛。<a id="a-3a"></a>心怀愁恼。<a id="a-3b"></a>我于先世不造福业。<a id="a-3c"></a>为恶所牵今受此苦。<a id="a-3d"></a>我今不愁斯下贱业。<a id="a-3e"></a>众人皆得到于佛前。<a id="a-3f"></a>我今见臭秽故不得往。<a id="a-3g"></a>以是之故懊恼燋心。<a id="a-3h"></a>即说偈言。</p>
  <p id="a3i">佛出世甚难　　难可得值遇</p>
  <p id="a3j">人天阿修罗　　八部咸围绕</p>
  <p id="a3k">我虽今遭值　　臭秽不得近</p>
  <p id="a3l">明了有恶业　　罪报舍弃我</p>
  <p id="a3m">思惟是已。<a id="a-3n"></a>更从异巷舍而远避。<a id="a-3o"></a>然佛世尊大慈平等随逐不舍。<a id="a-3p"></a>即现彼巷尼提前立。<a id="a-3q"></a>尼提见已复生惊怖。<a id="a-3r"></a>我向避佛今复睹见。<a id="a-3s"></a>当何处避。<a id="a-3t"></a>惊怖忧恼而自责言。<a id="a-3u"></a>我甚薄福诸佛香洁。<a id="a-3v"></a>我当云何以此极秽逼近于佛。<a id="a-3w"></a>若当逼近罪益深重。<a id="a-3x"></a>先世恶业使我乃尔。<a id="a-3y"></a>即说偈言。</p>
  <p id="a3z">天以栴檀香　　上妙曼陀花</p>
  <p id="a40">种种众供具　　持来奉世尊</p>
  <p id="a41">佛来入城时　　香水以洒地</p>
  <p id="a42">人天皆供养　　真是应供者</p>
  <p id="a43">云何执粪瓶　　而在于佛前</p>
  <p id="a44">复自念言。<a id="a-45"></a>当设何方念而得合所。<a id="a-46"></a>又更舍佛入于异巷。<a id="a-47"></a>如来如前复在彼巷。<a id="a-48"></a>尼提见已倍复怪恼。<a id="a-49"></a>而说偈言。</p>
  <p id="a4A">圆光周一寻　　色炎若干种</p>
  <p id="a4B">城中诸人等　　合掌而围绕</p>
  <p id="a4C">帝释执持拂　　人天皆供养</p>
  <p id="a4D">我向避异巷　　复从此道来</p>
  <p id="a4E">作此偈已复自念言。<a id="a-4F"></a>今者世尊人天中上。<a id="a-4G"></a>我之鄙秽众生中下。<a id="a-4H"></a>我今云何以此臭秽而近世尊。<a id="a-4I"></a>即便回避入于异巷。<a id="a-4J"></a>尔时世尊先在彼立。<a id="a-4K"></a>既睹佛已惭耻却行。<a id="a-4L"></a>粪瓶撞壁寻即碎坏。<a id="a-4M"></a>粪汁流灌浇污衣服。<a id="a-4N"></a>自见秽污惭愧懊恼。<a id="a-4O"></a>颜色变异。<a id="a-4P"></a>而自念言。<a id="a-4Q"></a>先虽臭秽尚有瓶遮。<a id="a-4R"></a>今瓶破坏。<a id="a-4S"></a>秽恶露现。<a id="a-4T"></a>甚可惭耻。<a id="a-4U"></a>甚自鄙责。<a id="a-4V"></a>而说偈言。</p>
  <p id="a4W">叹言咄怪哉　　我今如趣死</p>
  <p id="a4X">臭秽遍身体　　云何当自处</p>
  <p id="a4Y">三界最胜尊　　而来趣近我</p>
  <p id="a4Z">塞遮我前路　　遂无逃避处</p>
  <p id="a4a">怪哉极可恶　　内外皆不净</p>
  <p id="a4b">惭耻大苦恼　　如似衰老至</p>
  <p id="a4c">尔时大众咸见世尊随尼提后。<a id="a-4d"></a>时彼众中有一比丘。<a id="a-4e"></a>作是念言。<a id="a-4f"></a>如来入城不于豪贵并卑贱家而从乞食。<a id="a-4g"></a>但随尼提。<a id="a-4h"></a>何故如是。<a id="a-4i"></a>此必有缘。<a id="a-4j"></a>复自念言。<a id="a-4k"></a>此事可解。<a id="a-4l"></a>即说偈言。</p>
  <p id="a4m">此必功德器　　为佛所追随</p>
  <p id="a4n">如珠落粪秽　　挠搅而觅取</p>
  <p id="a4o">如来录其心　　不择贵与贱</p>
  <p id="a4p">不求种姓真　　妙胜作是说</p>
  <p id="a4q">譬如医占病　　看病腹鞕软</p>
  <p id="a4r">随患投下药　　亦不观种族</p>
  <p id="a4s">如来以平等　　观察心坚软</p>
  <p id="a4t">亦不择种姓　　与药下烦恼</p>
  <p id="a4u">尔时尼提于隘巷中遇值世尊。<a id="a-4v"></a>惭愧踡缩无藏避处。<a id="a-4w"></a>合掌向地作如是言。<a id="a-4x"></a>汝今能持一切众生。<a id="a-4y"></a>愿开少处容受我身。<a id="a-4z"></a>即说偈言。</p>
  <p id="a50">如来于今者　　转来逼近我</p>
  <p id="a51">我身甚臭秽　　不得近世尊</p>
  <p id="a52">善哉开少分　　愿容受我身</p>
  <p id="a53">尔时如来大悲熏心。<a id="a-54"></a>安乐利益一切众生。<a id="a-55"></a>和颜悦色到尼提边。<a id="a-56"></a>世尊以柔软雷音而安慰之。<a id="a-57"></a>令彼身心怡悦快乐。<a id="a-58"></a>佛命尼提。<a id="a-59"></a>尼提闻已周慞四顾。<a id="a-5A"></a>如佛所命三界至尊岂可唤我鄙贱之人。<a id="a-5B"></a>将无有人与我同字唤于彼耶。<a id="a-5C"></a>佛心平等断于爱憎。<a id="a-5D"></a>世尊举手向彼尼提。<a id="a-5E"></a>其指纤长爪如赤铜。<a id="a-5F"></a>指间网缦以覆其上。<a id="a-5G"></a>掌如莲花。<a id="a-5H"></a>柔软净洁相轮之手。<a id="a-5I"></a>欲使尼提生勇悍心。<a id="a-5J"></a>即与尼提而说偈言。</p>
  <p id="a5K">汝有善根缘　　故我至汝所</p>
  <p id="a5L">我今既来至　　汝何故逃避</p>
  <p id="a5M">应当住于此　　汝今身虽秽</p>
  <p id="a5N">心有上善法　　殊胜之妙香</p>
  <p id="a5O">今在汝身外　　不宜自鄙贱</p>
  <p id="a5P">于时尼提闻佛唤已。<a id="a-5Q"></a>举目睹佛其心勇悍。<a id="a-5R"></a>合掌向佛而作是言。<a id="a-5S"></a>无归依者为作归依。<a id="a-5T"></a>于诸众生无有因缘而生子想。<a id="a-5U"></a>其心平等实是真济。<a id="a-5V"></a>今佛世尊与我共语。<a id="a-5W"></a>如以甘露洒我身心。<a id="a-5X"></a>即说偈言。</p>
  <p id="a5Y">假使大梵王　　与我共谈议</p>
  <p id="a5Z">天帝之尊重　　屈临见携抱</p>
  <p id="a5a">转轮大圣王　　同坐一器食</p>
  <p id="a5b">不如三界尊　　垂哀赐一言</p>
  <p id="a5c">今我蒙慈眷　　欢喜过于彼</p>
  <p id="a5d">简练去秽恶　　不善相已灭</p>
  <p id="a5e">善相具足生　　自在者济拔</p>
  <p id="a5f">令我受快乐　　世尊足上尘</p>
  <p id="a5g">帝释以顶戴　　犹名福所护</p>
  <p id="a5h">况我极鄙劣　　亲承佛音教</p>
  <p id="a5i">而自称我名　　当不生欣庆</p>
  <p id="a5j">佛告尼提。<a id="a-5k"></a>汝于今者能出家不。<a id="a-5l"></a>于时尼提闻是语已心生欢喜。<a id="a-5m"></a>即说偈言。</p>
  <p id="a5n">如我贱种类　　颇任出家不</p>
  <p id="a5o">世尊垂哀愍　　设得出家者</p>
  <p id="a5p">如取地狱人　　安置着天上</p>
  <p id="a5q">佛告尼提。<a id="a-5r"></a>汝今不应作是思惟。<a id="a-5s"></a>即说偈言。</p>
  <p id="a5t">如来不观察　　种族及贵富</p>
  <p id="a5u">唯观众生业　　过去善种子</p>
  <p id="a5v">一切烦恼缚　　不尽得解脱</p>
  <p id="a5w">生老病死等　　苦乐悉皆同</p>
  <p id="a5x">云何婆罗门　　独能得解脱</p>
  <p id="a5y">余人不能得　　文字及音声</p>
  <p id="a5z">岂唯婆罗门　　余姓亦复知</p>
  <p id="a60">譬如渡河津　　不但婆罗门</p>
  <p id="a61">余姓亦复能　　一切诸所作</p>
  <p id="a62">唯婆罗门能　　余人不能耶</p>
  <p id="a63">汝今但应当　　信我故出家</p>
  <p id="a64">如我佛法中　　悲心无偏党</p>
  <p id="a65">不同诸外道　　有所隐藏法</p>
  <p id="a66">济度悉平等　　佛法无损减</p>
  <p id="a67">说法无偏党　　平等示正道</p>
  <p id="a68">为一切众生　　作安隐正路</p>
  <p id="a69">譬如大市中　　市买一切物</p>
  <p id="a6A">我法市亦尔　　不择其种姓</p>
  <p id="a6B">富贵及贫贱　　譬如清流水</p>
  <p id="a6C">刹利婆罗门　　毗舍及首陀</p>
  <p id="a6D">无有遮护者　　不限人非人</p>
  <p id="a6E">一切皆来饮　　我法亦如是</p>
  <p id="a6F">我今亦不齐　　比丘比丘尼</p>
  <p id="a6G">普为于世间　　人天之大医</p>
  <p id="a6H">我不必为贵撰择贤王等。<a id="a-6I"></a>亦度下贱优波离等。<a id="a-6J"></a>我不齐为大富长者须达多等。<a id="a-6K"></a>亦度贫穷须赖多等。<a id="a-6L"></a>我不齐为大智舍利弗。<a id="a-6M"></a>亦为钝根周利槃特等。<a id="a-6N"></a>我不齐为少欲知足摩诃迦葉。<a id="a-6O"></a>亦为多欲婆难陀等。<a id="a-6P"></a>我不齐为耆旧宿德优楼频螺迦葉。<a id="a-6Q"></a>亦为幼稚须陀耶等。<a id="a-6R"></a>我不齐为憍慢婆迦赖等。<a id="a-6S"></a>亦为极恶鸯掘摩罗手捉剑者。<a id="a-6T"></a>我不齐为多智男子而为说法。<a id="a-6U"></a>亦为浅智女人而为说法。<a id="a-6V"></a>我不齐为出家之众而作真济。<a id="a-6W"></a>亦为极恶在家之人而为说法。<a id="a-6X"></a>我不齐为少欲之人而为说法。<a id="a-6Y"></a>亦为在家幼子五欲自恣。<a id="a-6Z"></a>说四真谛。<a id="a-6a"></a>我不齐为放舍众务逋多梨说。<a id="a-6b"></a>亦为经理国事多诸世务频婆娑罗王等说。<a id="a-6c"></a>我不齐为断酒之人说。<a id="a-6d"></a>亦为极醉郁伽等说使得道迹。<a id="a-6e"></a>我不齐为乐修定离越等说离生死法。<a id="a-6f"></a>亦为失子狂乱心婆私吒说。<a id="a-6g"></a>我不齐为贤德等优婆塞种中生者说法。<a id="a-6h"></a>亦为邪见弟子阿须拔提等说。<a id="a-6i"></a>我不齐为盛壮罗吒和罗说法。<a id="a-6j"></a>亦为衰老罗拘罗等说。<a id="a-6k"></a>我不齐为宿旧婆拘罗说得罗汉。<a id="a-6l"></a>亦为七岁沙弥须陀延说使得罗汉。<a id="a-6m"></a>我不齐为十六波罗延心中难问答所疑。<a id="a-6n"></a>亦为六十聚落婴愚贪欲求女人者说。<a id="a-6o"></a>我不齐为满愿子等大论牛王辩才无尽者说。<a id="a-6p"></a>亦为浅智达摩地那比丘尼说使得深智能解大丈夫有所问难。<a id="a-6q"></a>我不齐为富贵大王夫人弥拔提等说使得道果。<a id="a-6r"></a>亦为下贱僮使鸠熟多罗等说使得道迹。<a id="a-6s"></a>我不齐为贞妇毗舍佉说。<a id="a-6t"></a>亦为淫女莲华等说。<a id="a-6u"></a>我不齐为大德辩才女人瞿昙弥等说。<a id="a-6v"></a>亦为七岁沙弥尼至罗能摧伏外道者说。<a id="a-6w"></a>尔时世尊即说偈言。</p>
  <p id="a6x">依我佛法中　　速疾应出家</p>
  <p id="a6y">因智得甘露　　不由种族姓</p>
  <p id="a6z">四大及以空　　贵贱等同有</p>
  <p id="a70">无智则不得　　不必在种姓</p>
  <p id="a71">尔时尼提即奉佛教。<a id="a-72"></a>寻便出家得阿罗汉。<a id="a-73"></a>时舍卫城中长者婆罗门闻尼提得出家。<a id="a-74"></a>皆生讥论嗔忿嫌恨。<a id="a-75"></a>而作是言。<a id="a-76"></a>彼尼提者鄙秽下贱今得出家。<a id="a-77"></a>若设会时尼提来者污我舍宅床蓐。<a id="a-78"></a>举国纷纭。<a id="a-79"></a>遂至上彻波斯匿王。<a id="a-7A"></a>时王闻已语诸臣言。<a id="a-7B"></a>汝等今者勿用纷纭。<a id="a-7C"></a>我今当往诣世尊所启白如来。<a id="a-7D"></a>更不听斯下贱者使得出家。<a id="a-7E"></a>时王将侍从往诣祇洹。<a id="a-7F"></a>见一比丘坐大石上缝粪扫衣。<a id="a-7G"></a>有七百梵天在其左右。<a id="a-7H"></a>有合掌礼敬者。<a id="a-7I"></a>有取缕者。<a id="a-7J"></a>有贯针者。<a id="a-7K"></a>如修多罗中广说。<a id="a-7L"></a>时诸天等说偈赞言。</p>
  <p id="a7M">观察诸根寂　　容仪威德盛</p>
  <p id="a7N">得具于三明　　利根不退转</p>
  <p id="a7O">众善悉备满　　容纳粪扫衣</p>
  <p id="a7P">七百威德天　　上从梵宫来</p>
  <p id="a7Q">归命来敬礼　　度于彼岸者</p>
  <p id="a7R">时波斯匿王不识尼提。<a id="a-7S"></a>而语之言。<a id="a-7T"></a>汝今为我往白世尊。<a id="a-7U"></a>波斯匿王今在门外欲来见佛。<a id="a-7V"></a>时彼尼提闻已即从石没。<a id="a-7W"></a>如入于水踊身佛前。<a id="a-7X"></a>而白佛言。<a id="a-7Y"></a>波斯匿王今在门外欲见世尊。<a id="a-7Z"></a>世尊语言。<a id="a-7a"></a>还从本道可往唤前。<a id="a-7b"></a>尼提奉命还从石出唤波斯匿王。<a id="a-7c"></a>时波斯匿王顶礼问讯白世尊言。<a id="a-7d"></a>向彼比丘是何大德。<a id="a-7e"></a>为诸天供养奉侍左右。<a id="a-7f"></a>又能于石出入无碍。<a id="a-7g"></a>说偈问言。</p>
  <p id="a7h">佛智净无碍　　无事不通达</p>
  <p id="a7i">我欲所问者　　佛已先知之</p>
  <p id="a7j">先事且小住　　我欲有所问</p>
  <p id="a7k">向见一比丘　　石上而出入</p>
  <p id="a7l">如鸥在水中　　浮沉得自在</p>
  <p id="a7m">尔时世尊告波斯匿王言。<a id="a-7n"></a>向者比丘若欲知者。<a id="a-7o"></a>是王所疑鄙贱尼提即其人也。<a id="a-7p"></a>王闻是已闷绝躃地。<a id="a-7q"></a>即自悔责。<a id="a-7r"></a>而作是言。<a id="a-7s"></a>我为自烧。<a id="a-7t"></a>云何乃于如是大德生于讥嫌。<a id="a-7u"></a>见是事已于佛法所得未曾有。<a id="a-7v"></a>倍生信心即礼佛足。<a id="a-7w"></a>而说偈言。</p>
  <p id="a7x">譬如须弥山　　众宝所合成</p>
  <p id="a7y">飞鸟及走兽　　至山皆金色</p>
  <p id="a7z">昔来虽曾闻　　今始方证知</p>
  <p id="a80">佛如须弥山　　无量功德聚</p>
  <p id="a81">有来依佛者　　变为贵种族</p>
  <p id="a82">佛不观种姓　　富贵及名闻</p>
  <p id="a83">犹如医占病　　亦不观种姓</p>
  <p id="a84">但授诸良药　　令其病得愈</p>
  <p id="a85">贵贱资气同　　皆出于不净</p>
  <p id="a86">成就得道果　　等同无差别</p>
  <p id="a87">一切种姓同　　证果都无异</p>
  <p id="a88">尔时世尊为欲增长波斯匿王淳信心故说四种姓可净。<a id="a-89"></a>若婚娶时取四种姓。<a id="a-8A"></a>此四种姓皆可得净。<a id="a-8B"></a>佛告大王。<a id="a-8C"></a>若取妇嫁女应择种姓。<a id="a-8D"></a>此佛法中唯观宿世善恶因缘不择种姓。<a id="a-8E"></a>唯观信施不观珍宝。<a id="a-8F"></a>索戒清净不索家门清净。<a id="a-8G"></a>索定自在不索种姓端严。<a id="a-8H"></a>观其智慧不观所生。<a id="a-8I"></a>即说偈曰。</p>
  <p id="a8J">如炼山石中　　而取于真金</p>
  <p id="a8K">譬如伊兰木　　相瑳便火出</p>
  <p id="a8L">亦如淤泥中　　出生青莲花</p>
  <p id="a8M">不观所生处　　唯观于德行</p>
  <p id="a8N">若生上族有德行者应当供养。<a id="a-8O"></a>若生下贱种有德行者亦应供养。<a id="a-8P"></a>诸有智者应当供养。<a id="a-8Q"></a>有德之人种姓有别德行无异。<a id="a-8R"></a>犹如伊兰及栴檀木俱能出火热与光明无有别异。<a id="a-8S"></a>佛语真实无有过失。<a id="a-8T"></a>深入人心使王得解。<a id="a-8U"></a>波斯匿王顶礼佛足五体投地。<a id="a-8V"></a>南无归命调御丈夫一切种智。<a id="a-8W"></a>于一切义无有障碍。<a id="a-8X"></a>十力勇猛四无所畏。<a id="a-8Y"></a>婆伽婆三藐三佛陀。<a id="a-8Z"></a>于一切众生作不请亲友。<a id="a-8a"></a>于四种姓都无偏党。<a id="a-8b"></a>略说如是。<a id="a-8c"></a>即说偈言。</p>
  <p id="a8d">一切种智海　　净意度彼岸</p>
  <p id="a8e">世界佛独悲　　心意无秽恶</p>
  <p id="a8f">为一切众生　　作于最亲友</p>
  <p id="a8g">独一说解脱　　然示种种道</p>
  <p id="a8h">依智多方便　　外道狂颠倒</p>
  <p id="a8i">粗涩之苦行　　专迷着种姓</p>
  <p id="a8j">波斯匿王礼佛及尼提足已。<a id="a-8k"></a>还舍卫城。</p>
  <p data-pb></p>
  <h2 id="a8l">（四四）</h2>
  <p id="a8m">复次虽不入见谛修学多闻力诸魔不能动应勤修学问。<a id="a-8n"></a>我昔曾闻。<a id="a-8o"></a>有一魔化作比丘来至僧坊。<a id="a-8p"></a>有一法师在众中说法。<a id="a-8q"></a>化比丘言。<a id="a-8r"></a>我得罗汉道。<a id="a-8s"></a>若有所疑今悉可问。<a id="a-8t"></a>于时众僧语法师言。<a id="a-8u"></a>疏其所说。<a id="a-8v"></a>时彼法师问化比丘。<a id="a-8w"></a>云何断结云何入定。<a id="a-8x"></a>化比丘颠倒说法。<a id="a-8y"></a>时法师语众僧言。<a id="a-8z"></a>此非罗汉。<a id="a-90"></a>其语不可疏。<a id="a-91"></a>时化比丘踊身虚空作十八变。<a id="a-92"></a>时会大众讥呵法师。<a id="a-93"></a>如此之人。<a id="a-94"></a>师今云何说非罗汉。<a id="a-95"></a>尔时法师虽被讥呵。<a id="a-96"></a>以多闻力故犹说言非。<a id="a-97"></a>若是罗汉。<a id="a-98"></a>云何所说颠倒然复能飞。<a id="a-99"></a>我于今者知复云何。<a id="a-9A"></a>即说偈言。</p>
  <p id="a9B">我于功德所　　都无嫉怨心</p>
  <p id="a9C">以阿毗昙石　　磨试知是非</p>
  <p id="a9D">如似被金涂　　磨时色不显</p>
  <p id="a9E">金若不真者　　以石磨则知</p>
  <p id="a9F">佛以智印印　　与印不相应</p>
  <p id="a9G">甘露城极深　　无印不得入</p>
  <p id="a9H">欲入甘露城　　我欲笑于彼</p>
  <p id="a9I">诸人问言。<a id="a-9J"></a>若非罗汉云何能飞。<a id="a-9K"></a>于时法师复说偈言。</p>
  <p id="a9L">或是因陀罗　　或是幻所作</p>
  <p id="a9M">佛法中棘刺　　必是魔所为</p>
  <p id="a9N">时化比丘还复本身深生欢喜。<a id="a-9O"></a>呜呼佛法极精妙。<a id="a-9P"></a>依闻能如是决定分别我。<a id="a-9Q"></a>即说偈言。</p>
  <p id="a9R">首罗居士等　　已得法眼净</p>
  <p id="a9S">不可得动摇　　此事不可奇</p>
  <p id="a9T">以己智力故　　汝今不见谛</p>
  <p id="a9U">心坚不可动　　此事实希有</p>
  <p id="a9V">无有圣智力　　而我不能动</p>
  <p id="a9W">是事为希有　　归依佛涅槃</p>
  <p id="a9X">彼言真实故　　智者不动摇</p>
  <p id="a9Y">佛一切种智　　说观察罗汉</p>
  <p id="a9Z">无有能坏者　　犹如大海潮</p>
  <p id="a9a">终不过其限　　假使火作冷</p>
  <p id="a9b">风性确然住　　如来所说语</p>
  <p id="a9c">都无有变异　　以是故佛语</p>
  <p id="a9d">于诸论最上　　如似日光明</p>
  <p id="a9e">除灭一切闇　　应供极真实</p>
  <p id="a9f">机辩显分明　　善察者分别</p>
  <p id="a9g">不能观察者　　不见如此理</p>
  <p id="a9h">实语与妄语　　此二相违远</p>
  <p id="a9i">佛语及外论　　其事亦如是</p>
 </body>
</html>