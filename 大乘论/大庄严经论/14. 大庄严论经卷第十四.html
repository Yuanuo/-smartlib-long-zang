<!doctype html>
<html id="z3IBVS7yT" data-ver="792">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第十四</h1>
  <h2 id="a2">（六八）</h2>
  <p id="a3">复次佛出于世最是希有。<a id="a-4"></a>虽是女人诸重结使犹得解脱。<a id="a-5"></a>我昔曾闻。<a id="a-6"></a>佛之姨母瞿昙弥比丘尼。<a id="a-7"></a>将入涅槃时。<a id="a-8"></a>种种庄严欲令胜妙。<a id="a-9"></a>尔时世尊四众围绕在大众中啑。<a id="a-A"></a>时瞿昙弥比丘尼闻佛啑声。<a id="a-B"></a>以其养佛爱子之故而作是言。<a id="a-C"></a>长寿世尊。<a id="a-D"></a>如是之声转转乃至梵天。<a id="a-E"></a>佛告瞿昙弥言。<a id="a-F"></a>此非敬佛咒愿之法。<a id="a-G"></a>即说偈言。</p>
  <p id="aH">应当勤精进　　调伏于我心</p>
  <p id="aI">勤修坚实法　　苦行于精进</p>
  <p id="aJ">见于声闻众　　悉皆共和合</p>
  <p id="aK">敬礼于佛时　　应作如是愿</p>
  <p id="aL">尔时瞿昙弥比丘尼作是念。<a id="a-M"></a>声闻众和合名为礼佛者。<a id="a-N"></a>世尊犹不使声闻众和合。<a id="a-O"></a>不欲见其有别离故。<a id="a-P"></a>以是之故我不欲见佛入涅槃曼佛世尊声闻之众未有堕落者。<a id="a-Q"></a>以是义故我应在前入于涅槃。<a id="a-R"></a>尔时尼僧伽蓝神。<a id="a-S"></a>知瞿昙弥欲入涅槃。<a id="a-T"></a>悲泣涕泪堕比丘尼衣上。<a id="a-U"></a>时比丘尼观察此神以何因缘泪堕在衣。<a id="a-V"></a>观察是已知瞿昙弥欲入涅槃。<a id="a-W"></a>时五百比丘尼。<a id="a-X"></a>悉皆往诣瞿昙弥比丘尼所。<a id="a-Y"></a>时瞿昙弥语诸比丘尼言。<a id="a-Z"></a>四大毒蛇箧难可久居。<a id="a-a"></a>是故我今欲入涅槃。<a id="a-b"></a>此神有柔软心。<a id="a-c"></a>是故堕泪在汝衣上。<a id="a-d"></a>五百比丘尼言。<a id="a-e"></a>我等同时出家。<a id="a-f"></a>莫舍我等先入涅槃。<a id="a-g"></a>即说偈言。</p>
  <p id="ah">我等共出家　　俱离无明闇</p>
  <p id="ai">我等今共往　　涅槃安隐城</p>
  <p id="aj">生死苦恼众　　处于有稠林</p>
  <p id="ak">云何而独往　　趣于甘露迹</p>
  <p id="al">汝等于今者　　云何尽涅槃</p>
  <p id="am">汝若欲涅槃　　我亦共汝去</p>
  <p id="an">尔时瞿昙弥与五百比丘尼。<a id="a-o"></a>从坐而起离于本处。<a id="a-p"></a>即与住处神别。<a id="a-q"></a>我今于最后与屋别去。<a id="a-r"></a>天神言。<a id="a-s"></a>汝欲何去。<a id="a-t"></a>时比丘尼言。<a id="a-u"></a>我当诣彼不老不死无病无苦及爱憎处。<a id="a-v"></a>亦无爱别离。<a id="a-w"></a>我欲往至涅槃处。<a id="a-x"></a>时诸凡夫比丘尼即时发声。<a id="a-y"></a>呜呼怪哉。<a id="a-z"></a>一刹那顷比丘尼僧坊皆悉空虚。<a id="a-10"></a>譬如空中星流灭于四方。<a id="a-11"></a>瞿昙弥比丘尼与五百比丘尼俱共往去。<a id="a-12"></a>如恒伽河与五百河俱入大海。<a id="a-13"></a>尔时诸优婆夷顶礼瞿昙弥足。<a id="a-14"></a>愿当怜愍莫舍我等。<a id="a-15"></a>诸比丘尼安慰诸优婆夷言。<a id="a-16"></a>汝等今者非是忧时。<a id="a-17"></a>即说偈言。</p>
  <p id="a18">我等已知苦　　断集之系缚</p>
  <p id="a19">以修八正道　　得证于灭谛</p>
  <p id="a1A">所作事已办　　汝等莫忧苦</p>
  <p id="a1B">曼佛众未阙　　牟尼法藏住</p>
  <p id="a1C">世尊在于世　　我当入涅槃</p>
  <p id="a1D">憍陈如比丘　　及与阿富等</p>
  <p id="a1E">如是无垢人　　未有堕落者</p>
  <p id="a1F">我欲入涅槃　　难陀罗睺罗</p>
  <p id="a1G">阿难三摩陀　　及与阿难陀</p>
  <p id="a1H">如是等在世　　我当入涅槃</p>
  <p id="a1I">牟尼得安隐　　比丘僧和合</p>
  <p id="a1J">坏于外道翅　　邪道亦退散</p>
  <p id="a1K">一最种未绝　　我今入涅槃</p>
  <p id="a1L">正是盛好时　　我心愿解脱</p>
  <p id="a1M">今以得满足　　汝等今何故</p>
  <p id="a1N">悲泣而堕泪　　击于欢喜鼓</p>
  <p id="a1O">其音未断绝　　我趣解脱坊</p>
  <p id="a1P">今正是其时　　汝等不应愁</p>
  <p id="a1Q">汝等若念我　　应当勤护法</p>
  <p id="a1R">使法久住者　　即是念于我</p>
  <p id="a1S">是故应精勤　　当勤护正法</p>
  <p id="a1T">佛以怜愍故　　听女人出家</p>
  <p id="a1U">汝等宜护戒　　勿使人骂辱</p>
  <p id="a1V">乃至于后世　　莫使骂女人</p>
  <p id="a1W">尔时诸比丘尼安慰余比丘尼及诸优婆夷。<a id="a-1X"></a>时五百比丘尼。<a id="a-1Y"></a>犹如行花树。<a id="a-1Z"></a>往诣佛所。<a id="a-1a"></a>正郁多罗僧。<a id="a-1b"></a>顶礼佛足。<a id="a-1c"></a>长跪合掌。<a id="a-1d"></a>而说偈言。</p>
  <p id="a1e">我今是佛母　　如来是我父</p>
  <p id="a1f">我从法流生　　我乳养色身</p>
  <p id="a1g">佛养我法身　　我乳于世尊</p>
  <p id="a1h">止渴须臾间　　佛以法乳我</p>
  <p id="a1i">经常无饥渴　　永断于恩爱</p>
  <p id="a1j">我今以略说　　我虽以乳养</p>
  <p id="a1k">报恩以极大　　愿使一切女</p>
  <p id="a1l">得子犹如佛　　罗摩与阿纯</p>
  <p id="a1m">婆须等诸母　　处于有海中</p>
  <p id="a1n">轮回无终始　　我意于子缘</p>
  <p id="a1o">得度生死海　　女人极贵者</p>
  <p id="a1p">名称人帝妇　　一切种智母</p>
  <p id="a1q">此名不可得　　我今已获得</p>
  <p id="a1r">意愿若大小　　然我悉满足</p>
  <p id="a1s">今者欲涅槃　　白佛使令知</p>
  <p id="a1t">足如莲花叶　　相轮尽炳着</p>
  <p id="a1u">愿为我心足　　最后以顶礼</p>
  <p id="a1v">最后之恭敬　　深信而顶礼</p>
  <p id="a1w">顶礼婆伽婆　　身如真金聚</p>
  <p id="a1x">愿开郁多罗　　现身使我见</p>
  <p id="a1y">善观如来身　　我今趣寂灭</p>
  <p id="a1z">尔时如来身具三十二相八十种好开郁多罗僧。<a id="a-20"></a>时瞿昙弥已见佛身。<a id="a-21"></a>顶礼佛足白言。<a id="a-22"></a>世尊。<a id="a-23"></a>我入涅槃。<a id="a-24"></a>佛告瞿昙弥。<a id="a-25"></a>汝欲涅槃。<a id="a-26"></a>我随汝意。<a id="a-27"></a>众僧无减少。<a id="a-28"></a>如月欲尽。<a id="a-29"></a>渐渐没时无有遗余。<a id="a-2A"></a>弟子先去我最后往。<a id="a-2B"></a>如诸商人。<a id="a-2C"></a>商人在道。<a id="a-2D"></a>商主随后。<a id="a-2E"></a>时五百比丘尼绕佛世尊。<a id="a-2F"></a>如绕须弥。<a id="a-2G"></a>既绕佛已在如来前立。<a id="a-2H"></a>瞻仰尊颜无有厌足。<a id="a-2I"></a>听闻法声亦复无厌。<a id="a-2J"></a>得满足已。<a id="a-2K"></a>护法味故。<a id="a-2L"></a>难陀罗睺罗阿难陀三摩提拔陀。<a id="a-2M"></a>顶礼求忏谢。<a id="a-2N"></a>一切诸圣众。<a id="a-2O"></a>犹如不掉。<a id="a-2P"></a>寂静默然住。<a id="a-2Q"></a>唯阿难罗睺罗三摩提拔陀阿难结未尽。<a id="a-2R"></a>心慈顺故哀不能止。<a id="a-2S"></a>如无风树。<a id="a-2T"></a>合掌堕泪。<a id="a-2U"></a>尔时瞿昙弥白尊者言。<a id="a-2V"></a>阿难尊者多闻见谛。<a id="a-2W"></a>云何今者犹如凡夫。<a id="a-2X"></a>如来常说一切恩爱皆有别离。<a id="a-2Y"></a>复白尊者言。<a id="a-2Z"></a>汝不为我请佛世尊。<a id="a-2a"></a>我今云何而得此法。<a id="a-2b"></a>而说偈言。</p>
  <p id="a2c">由汝请求故　　我等得出家</p>
  <p id="a2d">汝今实不空　　皆获实果报</p>
  <p id="a2e">一切外道师　　未曾得是处</p>
  <p id="a2f">女人之身中　　能获甘露迹</p>
  <p id="a2g">依佛善知识　　是故今获得</p>
  <p id="a2h">汝守佛法藏　　极当善护持</p>
  <p id="a2i">今日是最后　　得见于汝时</p>
  <p id="a2j">我今入涅槃　　乘道而往至</p>
  <p id="a2k">佛在众中啑　　时我唱老寿</p>
  <p id="a2l">佛说不敬礼　　此事如上说</p>
  <p id="a2m">佛亦拥护僧　　不欲令阙减</p>
  <p id="a2n">我亦不愿乐　　而入解脱处</p>
  <p id="a2o">无常大风至　　吹于声闻树</p>
  <p id="a2p">根拔而倒地　　无常金刚风</p>
  <p id="a2q">能散须弥山　　多陀阿伽日</p>
  <p id="a2r">则离无明闇　　曼佛在于世</p>
  <p id="a2s">妙胜道涅槃　　十力所说法</p>
  <p id="a2t">法明金显照　　坏破异道论</p>
  <p id="a2u">日光普满照　　佛德亦复然</p>
  <p id="a2v">今值是妙时　　是故欲舍身</p>
  <p id="a2w">尔时阿难闻是偈已。<a id="a-2x"></a>寻即收泪。<a id="a-2y"></a>复说偈言。</p>
  <p id="a2z">汝今意志大　　我不复忧念</p>
  <p id="a30">犹如深林中　　蕀刺多众苦</p>
  <p id="a31">又如牸象走　　出林离苦恼</p>
  <p id="a32">汝今亦如是　　走离诸世间</p>
  <p id="a33">今可忧愁者　　憍慢及愚痴</p>
  <p id="a34">诸恶结使火　　焚烧三有中</p>
  <p id="a35">汝等先涅槃　　我疑佛世尊</p>
  <p id="a36">犹如大火聚　　焰尽则火灭</p>
  <p id="a37">尔时摩诃波阇波提比丘尼。<a id="a-38"></a>合掌向佛瞻仰尊颜。<a id="a-39"></a>以偈赞曰。</p>
  <p id="a3A">南无归命佛　　如来大世尊</p>
  <p id="a3B">真实语谛语　　义语法语者</p>
  <p id="a3C">利益不虚语　　能真寂灭语</p>
  <p id="a3D">无我我语者　　过一切语者</p>
  <p id="a3E">圆满足眼者　　示导于将来</p>
  <p id="a3F">胜妙之道者　　又常能观察</p>
  <p id="a3G">诸法真实相　　作大照明者</p>
  <p id="a3H">能除诸黑闇　　能灭忿诤者</p>
  <p id="a3I">然法庭燎烛　　照于一切者</p>
  <p id="a3J">能与众灯明　　又与从明者</p>
  <p id="a3K">调御大丈夫　　归大解脱师</p>
  <p id="a3L">具足十力者　　具四无所畏</p>
  <p id="a3M">成就不退转　　说法又不虚</p>
  <p id="a3N">必定利益者　　一切诸众生</p>
  <p id="a3O">释中师子吼　　坚实于精进</p>
  <p id="a3P">胜妙精进者　　能具大悲体</p>
  <p id="a3Q">世间之八法　　所不能污者</p>
  <p id="a3R">释梵四天王　　摩醯首罗王</p>
  <p id="a3S">阎王婆楼那　　财富自在者</p>
  <p id="a3T">如是胜人等合掌共赞佛。<a id="a-3U"></a>和合放舍美妙甚深无畏众胜真实显发。<a id="a-3V"></a>能为示导种种说法。<a id="a-3W"></a>善解一切飞鸟音声。<a id="a-3X"></a>名称满虚空。<a id="a-3Y"></a>从顶生忧钵遮那拔罗陀如是等诸大王种姓相续中出者。<a id="a-3Z"></a>如来如日月。<a id="a-3a"></a>为天人阿须罗之所供养。<a id="a-3b"></a>得七觉意除无明闇者。<a id="a-3c"></a>又有能建立三宝胜幢。<a id="a-3d"></a>如来面貌犹金山顶光明照曜。<a id="a-3e"></a>是上丈夫名为莲华。<a id="a-3f"></a>丈夫拘物头丈夫分陀。<a id="a-3g"></a>能断贪欲嗔恚愚痴诸有结使。<a id="a-3h"></a>及以四缚忧悲苦恼纵逸憍慢斗诤忿怒自贡高等。<a id="a-3i"></a>如来世尊皆悉永断。<a id="a-3j"></a>欺伪博奕竞胜欺他。<a id="a-3k"></a>共相言讼忿恼别离。<a id="a-3l"></a>如外道师卷手秘法。<a id="a-3m"></a>诸恶结习悉断无余。<a id="a-3n"></a>倒憍慢幢建法胜幢。<a id="a-3o"></a>能转法轮。<a id="a-3p"></a>令泪乳血海皆悉干竭。<a id="a-3q"></a>得禅定海深无崖限。<a id="a-3r"></a>能舍内外一切财物无所惜着。<a id="a-3s"></a>于怨亲中其心平等。<a id="a-3t"></a>佛身微妙如融金聚。<a id="a-3u"></a>舌相广长如莲华叶。<a id="a-3v"></a>无有垢秽清净鲜洁。<a id="a-3w"></a>其腹平满。<a id="a-3x"></a>其脐右旋。<a id="a-3y"></a>犹如香奁。<a id="a-3z"></a>圆光一寻犹如电明。<a id="a-40"></a>亦如真金。<a id="a-41"></a>被精进铠以定为护。<a id="a-42"></a>以智慧箭能射毛百之一所射皆中。<a id="a-43"></a>坏魔军众勇健无畏。<a id="a-44"></a>人中大龙。<a id="a-45"></a>人中真济。<a id="a-46"></a>定如意足无量无边无色。<a id="a-47"></a>宣示分别八正之道。<a id="a-48"></a>断除爱欲嗔害之想。<a id="a-49"></a>誓愿坚固志意安住终不轻躁。<a id="a-4A"></a>如优昙钵花甚难可值。<a id="a-4B"></a>如来功德过于大地。<a id="a-4C"></a>及以微尘百千万亿。<a id="a-4D"></a>以八正道洗除结使。<a id="a-4E"></a>济诸众生度生死河到于彼岸能示方所三十二相八十种好以自庄严。<a id="a-4F"></a>犹如彩画。<a id="a-4G"></a>智金刚杵摧灭一切。<a id="a-4H"></a>外道邪论。<a id="a-4I"></a>能示解脱涅槃妙方。<a id="a-4J"></a>得法自在不着世间。<a id="a-4K"></a>于诸入处及诸烦恼能说对治。<a id="a-4L"></a>得胜辩才善能分别一切诸法。<a id="a-4M"></a>耘除谄伪幻惑之事。<a id="a-4N"></a>布施持戒忍进定慧皆到彼堓。<a id="a-4O"></a>阿私陀仙之所尊敬。<a id="a-4P"></a>名闻十方住最后身。<a id="a-4Q"></a>既自觉了开悟众生。<a id="a-4R"></a>功德伏藏。<a id="a-4S"></a>功德须弥。<a id="a-4T"></a>功德大海。<a id="a-4U"></a>无量名称。<a id="a-4V"></a>无量辩才。<a id="a-4W"></a>知恩报恩。<a id="a-4X"></a>赞佛已竟礼佛而退。<a id="a-4Y"></a>将诸五百比丘尼入闲静处。<a id="a-4Z"></a>舍于命寿半加趺坐。<a id="a-4a"></a>时优婆夷最后到比丘尼所。<a id="a-4b"></a>礼比丘尼足举声号哭。<a id="a-4c"></a>即说偈言。</p>
  <p id="a4d">我等有诸过　　盛智听我悔</p>
  <p id="a4e">我等终不复　　更得相睹见</p>
  <p id="a4f">波阇波提比丘尼以离欲故心意勇悍。<a id="a-4g"></a>举手摩优婆夷而语之言。<a id="a-4h"></a>汝等不应逐爱恋心。<a id="a-4i"></a>恩爱聚会必有离别。<a id="a-4j"></a>即说偈言。</p>
  <p id="a4k">佛说聚会者　　必当有离别</p>
  <p id="a4l">一切有为法　　悉皆是无常</p>
  <p id="a4m">无常火炽然　　烧灭于三有</p>
  <p id="a4n">爱我者极多　　我爱亦不少</p>
  <p id="a4o">我今皆能舍　　如此爱着等</p>
  <p id="a4p">生死黑闇处　　轮回崄阻中</p>
  <p id="a4q">亲亲更相恋　　恶见于乖离</p>
  <p id="a4r">无常无悲愍　　破坏使别离</p>
  <p id="a4s">恩爱无别离　　不应求解脱</p>
  <p id="a4t">展转相亲爱　　相恋转善厚</p>
  <p id="a4u">毕竟必别离　　以是因缘故</p>
  <p id="a4v">智者求解脱　　都无所遗恋</p>
  <p id="a4w">尔时瞿昙弥种种因缘赞涅槃已默然而住。<a id="a-4x"></a>辞佛世尊入于涅槃。<a id="a-4y"></a>实不违言欲称言作。<a id="a-4z"></a>诸比丘尼系念在前入于初禅。<a id="a-50"></a>如是次第至灭尽定。<a id="a-51"></a>逆顺观已现种种神足。<a id="a-52"></a>即说偈言。</p>
  <p id="a53">身处于地上　　引手扪日月</p>
  <p id="a54">变身使隐没　　踊出虚空中</p>
  <p id="a55">一身为多身　　多身为一身</p>
  <p id="a56">身放大光明　　能动于大地</p>
  <p id="a57">入地如赴水　　入水如履地</p>
  <p id="a58">身出大光明　　又复注大雨</p>
  <p id="a59">如意神足故　　能现如斯事</p>
  <p id="a5A">余五百比丘尼亦现如斯诸大神变。<a id="a-5B"></a>为显如来佛法力故。<a id="a-5C"></a>悉皆现神踊身虚空。<a id="a-5D"></a>犹如颓云而作大雨。<a id="a-5E"></a>亦如庭燎在虚空中风吹四散。<a id="a-5F"></a>身上出水身下出火。<a id="a-5G"></a>身上出火身下出水。<a id="a-5H"></a>即说偈言。</p>
  <p id="a5I">各出千火光　　围绕自庄严</p>
  <p id="a5J">身上出火光　　下注于大雨</p>
  <p id="a5K">虚空满诸华　　犹如瞻卜枝</p>
  <p id="a5L">众花积水上　　种种现变已</p>
  <p id="a5M">使诸檀越等　　发于欢喜心</p>
  <p id="a5N">如薪尽火灭　　入无余涅槃</p>
  <p id="a5O">尔时梵天王将诸梵众。<a id="a-5P"></a>释提桓因将六欲诸天。<a id="a-5Q"></a>诸大天神及诸尊胜。<a id="a-5R"></a>龙夜叉神来诣佛所。<a id="a-5S"></a>悉皆合掌白佛言。<a id="a-5T"></a>世尊。<a id="a-5U"></a>如来以离爱结当顺世间。<a id="a-5V"></a>欲使我辈为作何等。<a id="a-5W"></a>是佛世尊最后所亲。<a id="a-5X"></a>尔时如来随时所宜。<a id="a-5Y"></a>各敕令作。<a id="a-5Z"></a>佛告阿难。<a id="a-5a"></a>唱语远近。<a id="a-5b"></a>为供养佛母者悉皆来集。<a id="a-5c"></a>时尊者阿难举声悲号。<a id="a-5d"></a>而唱是言。<a id="a-5e"></a>诸是佛弟子者不问远近。<a id="a-5f"></a>皆听我语应随佛教。<a id="a-5g"></a>悉来集聚听佛言教。<a id="a-5h"></a>彼之乳哺长养于我。<a id="a-5i"></a>最后之身今入涅槃如油尽灯灭。<a id="a-5j"></a>诸有信心知是弟子供养佛母身速疾来集。<a id="a-5k"></a>人天之中无有女身如是之者能乳养佛身。<a id="a-5l"></a>更无如是养生佛者。<a id="a-5m"></a>是故诸比丘应尽来集。<a id="a-5n"></a>时四方远近诸比丘等。<a id="a-5o"></a>赍牛头栴檀从虚空中。<a id="a-5p"></a>如雁鹄王如日入照云遍于虚空。<a id="a-5q"></a>诸比丘尼满于虚空。<a id="a-5r"></a>其状亦尔。<a id="a-5s"></a>时四天王捧波阇波提床之四足。<a id="a-5t"></a>帝释梵天等亦捉五百比丘尼。<a id="a-5u"></a>尔时诸床各竖幢幡。<a id="a-5v"></a>天曼陀罗花犹如花幕。<a id="a-5w"></a>覆诸尼上犹如禅窟。<a id="a-5x"></a>竖诸幢幡遍满大地。<a id="a-5y"></a>天缯幡盖亦满空中。<a id="a-5z"></a>色貌若千种。<a id="a-60"></a>天雨诸花鬘。<a id="a-61"></a>亦复雨末香香烟如云。<a id="a-62"></a>弥满虚空。<a id="a-63"></a>天诸乐等其音充塞。<a id="a-64"></a>佛随从后舍利弗目连难陀罗睺罗阿那律阿难等。<a id="a-65"></a>梵王等诸天阿修罗紧那罗摩睺罗伽天龙夜叉围绕佛后。<a id="a-66"></a>尔时世尊如行金山。<a id="a-67"></a>在波阇波提比丘尼床前。<a id="a-68"></a>五百比丘尼床次波阇比丘尼后。<a id="a-69"></a>一切大地庄严映饰未曾有。<a id="a-6A"></a>如波阇波提比丘尼所作庄严。<a id="a-6B"></a>瞿昙弥入涅槃时。<a id="a-6C"></a>佛世尊法主现在集诸圣众。<a id="a-6D"></a>舍利弗目连等在佛涅槃时。<a id="a-6E"></a>佛身既无舍利弗目连等。<a id="a-6F"></a>皆以尽无。<a id="a-6G"></a>由是之故其所庄严。<a id="a-6H"></a>无及波阇波提者。<a id="a-6I"></a>此床安置宽博之处。<a id="a-6J"></a>积诸香薪用以为[卄/積]。<a id="a-6K"></a>以此五百比丘尼等尸以置于上。<a id="a-6L"></a>以种种牛头栴檀诸杂香等用覆尸上。<a id="a-6M"></a>复以众多香油以浇其上。<a id="a-6N"></a>尔时尊者阿难见诸比丘尼既然火已悲泣懊恼。<a id="a-6O"></a>而说偈言。</p>
  <p id="a6P">如是次第者　　如来亦不久</p>
  <p id="a6Q">将入于寂灭　　如火焚烧林</p>
  <p id="a6R">独一大树在　　火焰烧枝叶</p>
  <p id="a6S">势不得久住　　世间皆苦恼</p>
  <p id="a6T">演法满三界　　三界尊灭尽</p>
  <p id="a6U">无一念法者　　无量劫聚集</p>
  <p id="a6V">得是胜法蜜　　声闻蜂集食</p>
  <p id="a6W">佛入于涅槃　　谁当与法蜜</p>
  <p id="a6X">法尽灭不久　　形像塔寺尽</p>
  <p id="a6Y">画像人尚无　　况有法服者</p>
  <p id="a6Z">诸不离欲者　　涕泣极懊恼</p>
  <p id="a6a">离欲者观法　　耶旬烧已竟</p>
  <p id="a6b">收骨用起塔　　令众生供养</p>
  <p id="a6c">时有人疑。<a id="a-6d"></a>谁应起塔而修供养。<a id="a-6e"></a>尔时世尊欲断疑故。<a id="a-6f"></a>说三种人应起塔供养。<a id="a-6g"></a>何谓三种。<a id="a-6h"></a>佛漏尽阿罗汉转轮圣王。<a id="a-6i"></a>是名三种。</p>
  <p id="a6j">复次忆僧功德善能观察。<a id="a-6k"></a>乃舍身命犹发善心。<a id="a-6l"></a>我昔曾闻。<a id="a-6m"></a>释迦牟尼为菩萨时。<a id="a-6n"></a>作六牙白象。<a id="a-6o"></a>时王夫人于象有怨。<a id="a-6p"></a>即募遣人指示象处语令取牙。<a id="a-6q"></a>时所遣人往至彼象所止之处见六牙白象犹如伊罗拨象。<a id="a-6r"></a>离诸群辈与一牸象别住一处。<a id="a-6s"></a>即说偈言。</p>
  <p id="a6t">莲花优钵罗　　清水满大池</p>
  <p id="a6u">如是之方所　　得见于龙象</p>
  <p id="a6v">拘陈白色花　　其状如乳雪</p>
  <p id="a6w">皆同于白色　　犹如大白山</p>
  <p id="a6x">有脚能行动　　彼之大象王</p>
  <p id="a6y">其色犹如月　　六牙从口出</p>
  <p id="a6z">照曜甚庄严　　如白莲花聚</p>
  <p id="a70">近看彼象牙　　犹如白藕根</p>
  <p id="a71">时彼猎师身被袈裟。<a id="a-72"></a>掖挟弓箭。<a id="a-73"></a>屏树徐步向彼象所。<a id="a-74"></a>尔时牸象见彼猎师掖挟弓箭。<a id="a-75"></a>语象王言。<a id="a-76"></a>彼脱相害。<a id="a-77"></a>象王问言。<a id="a-78"></a>彼挟弓箭为着何服。<a id="a-79"></a>牸象答言。<a id="a-7A"></a>身着袈裟。<a id="a-7B"></a>象王语言身被袈裟。<a id="a-7C"></a>何所怖畏。<a id="a-7D"></a>即说偈言。</p>
  <p id="a7E">如是之幢相　　不害于外物</p>
  <p id="a7F">内有慈悲心　　常救护一切</p>
  <p id="a7G">是故彼人所　　不应生怖畏</p>
  <p id="a7H">见者获安隐　　寂然得胜妙</p>
  <p id="a7I">如月有清凉　　终不变于热</p>
  <p id="a7J">尔时牸象闻是偈已更不惊疑。<a id="a-7K"></a>时彼猎师入稠林间伺候其便。<a id="a-7L"></a>即以毒箭射中象王。<a id="a-7M"></a>时彼牸象语象王言。<a id="a-7N"></a>尔称袈裟必有慈悲。<a id="a-7O"></a>云何今者作如此事。<a id="a-7P"></a>尔时象王。<a id="a-7Q"></a>即说偈言。</p>
  <p id="a7R">此是解脱服　　烦恼心所作</p>
  <p id="a7S">远离于慈悲　　悉非衣服过</p>
  <p id="a7T">如铜真金涂　　陶炼始知杂</p>
  <p id="a7U">诳惑诸凡夫　　愚者谓为真</p>
  <p id="a7V">智者善分别　　知是金涂铜</p>
  <p id="a7W">恶心弓箭故　　是以伤害我</p>
  <p id="a7X">袈裟善寂服　　乃是恶心众</p>
  <p id="a7Y">若善观察者　　袈裟恒善服</p>
  <p id="a7Z">尔时牸象甚怀嗔忿。<a id="a-7a"></a>语象王言。<a id="a-7b"></a>汝言大善。<a id="a-7c"></a>我不能忍。<a id="a-7d"></a>不随尔语欲取彼人以解支节。<a id="a-7e"></a>菩萨象王语牸象言。<a id="a-7f"></a>不治结使心则如是。<a id="a-7g"></a>汝莫嗔恚作如是语。<a id="a-7h"></a>不应于彼生于忿怒。<a id="a-7i"></a>即说偈言。</p>
  <p id="a7j">如人鬼入心　　痴狂毁骂医</p>
  <p id="a7k">医师治于鬼　　不责病苦人</p>
  <p id="a7l">结使亦如鬼　　无明所覆故</p>
  <p id="a7m">能生贪嗔痴　　但当除烦恼</p>
  <p id="a7n">何须责彼人　　若我成菩提</p>
  <p id="a7o">名称遍三界　　谄伪诸结使</p>
  <p id="a7p">念定勤精进　　以灭于结使</p>
  <p id="a7q">以智锥镵利　　断绝彼诸结</p>
  <p id="a7r">必当令干竭　　烧灭使无余</p>
  <p id="a7s">我将来必当　　苦恼残灭之</p>
  <p id="a7t">菩萨象王说是偈时。<a id="a-7u"></a>牸象默然。<a id="a-7v"></a>时诸群象咸皆来集。<a id="a-7w"></a>菩萨象王作是思惟。<a id="a-7x"></a>彼诸象等得无伤害于彼人乎。<a id="a-7y"></a>作是念已。<a id="a-7z"></a>向猎师所语彼猎人。<a id="a-80"></a>向我腹下我覆护汝。<a id="a-81"></a>彼诸象等脱加伤害。<a id="a-82"></a>即遣诸象各皆使去。<a id="a-83"></a>语猎师言。<a id="a-84"></a>汝所须者今随汝取。<a id="a-85"></a>时彼猎师闻是语已作是思惟。<a id="a-86"></a>如我今者无有慈心。<a id="a-87"></a>不如彼象。<a id="a-88"></a>涕泣啼哭。<a id="a-89"></a>象王问言。<a id="a-8A"></a>汝何故哭。<a id="a-8B"></a>猎师答言。<a id="a-8C"></a>逼恼故哭。<a id="a-8D"></a>象王语言。<a id="a-8E"></a>我恐诸象伤害汝故唤汝腹下。<a id="a-8F"></a>非我身体压于汝耶。<a id="a-8G"></a>答言。<a id="a-8H"></a>不也。<a id="a-8I"></a>非身压我。<a id="a-8J"></a>又复语言。<a id="a-8K"></a>非此牸象出于恶语触恼于汝使汝哭耶。<a id="a-8L"></a>答言。<a id="a-8M"></a>亦无恶言来恼于我。<a id="a-8N"></a>乃以今有大慈悲道德之故。<a id="a-8O"></a>我以恶心毒箭害汝。<a id="a-8P"></a>汝乃以慈心恐畏诸象而见伤害覆我腹下。<a id="a-8Q"></a>我以此事逼恼我心。<a id="a-8R"></a>畏故哭耳。<a id="a-8S"></a>即说偈言。</p>
  <p id="a8T">我今以毒箭　　伤害象王身</p>
  <p id="a8U">汝以慈道德　　而用伤我心</p>
  <p id="a8V">害心伤可愈　　今伤汝道德</p>
  <p id="a8W">愚心疮难复　　汝德如大海</p>
  <p id="a8X">谁说能使尽　　伤害汝命者</p>
  <p id="a8Y">安慰慈覆护　　若说而言之</p>
  <p id="a8Z">我形虽是人　　都无慈仁德</p>
  <p id="a8a">空有是尸骸　　有剧于畜兽</p>
  <p id="a8b">相貌如似人　　作恶剧畜生</p>
  <p id="a8c">汝虽受兽身　　道德人中上</p>
  <p id="a8d">形相虽非人　　道德乃是人</p>
  <p id="a8e">菩萨象王问猎师言。<a id="a-8f"></a>汝速答我。<a id="a-8g"></a>汝以何事而来射我。<a id="a-8h"></a>猎师答言。<a id="a-8i"></a>为王所使。<a id="a-8j"></a>于汝身分少有所取。<a id="a-8k"></a>非我自心来伤害汝。<a id="a-8l"></a>象王答言。<a id="a-8m"></a>如有所须汝今疾取。<a id="a-8n"></a>尔时象王即说偈言。</p>
  <p id="a8o">汝欲有所须　　张手速受之</p>
  <p id="a8p">诸发菩萨心　　一切无吝惜</p>
  <p id="a8q">随汝所须者　　悉当舍与汝</p>
  <p id="a8r">须牙即与牙　　恣汝拔断取</p>
  <p id="a8s">我以济救故　　由此受是形</p>
  <p id="a8t">一切我皆舍　　所须随意取</p>
  <p id="a8u">我为利己者　　速能至涅槃</p>
  <p id="a8v">为诸众生故　　三有中受身</p>
  <p id="a8w">为诸种智故　　悲救以为因</p>
  <p id="a8x">猎师惭耻作如是言。<a id="a-8y"></a>为王所使来取汝牙。<a id="a-8z"></a>象王答言。<a id="a-90"></a>随汝意取勿生疑难。<a id="a-91"></a>猎师答言。<a id="a-92"></a>我实不能拔取汝牙。<a id="a-93"></a>即说偈言。</p>
  <p id="a94">汝慈心盈满　　我畏彼慈父</p>
  <p id="a95">若拔汝牙者　　我手必堕落</p>
  <p id="a96">尔时象王语猎师言。<a id="a-97"></a>汝若畏者当与汝拔。<a id="a-98"></a>作是语已以鼻绞牙。<a id="a-99"></a>牙根极深久乃拔出。<a id="a-9A"></a>时彼象王血大流出。<a id="a-9B"></a>即说偈言。</p>
  <p id="a9C">拔牙处血出　　从膊而流下</p>
  <p id="a9D">象王极福利　　其白如钵头</p>
  <p id="a9E">拘勿头花等　　积聚为大聚</p>
  <p id="a9F">时彼诸花聚　　白如象王身</p>
  <p id="a9G">又似大石山　　白雪覆其上</p>
  <p id="a9H">譬如高山顶　　赤朱流来下</p>
  <p id="a9I">尔时象王苦痛战掉。<a id="a-9J"></a>尚自安慰。<a id="a-9K"></a>时有一天。<a id="a-9L"></a>即说偈言。</p>
  <p id="a9M">心当坚安住　　莫为愚痴闷</p>
  <p id="a9N">当观苦恼众　　云何可济拔</p>
  <p id="a9O">世界皆有死　　汝当为拯拔</p>
  <p id="a9P">当持坚牢志　　莫生忧恼心</p>
  <p id="a9Q">天人阿修罗　　乾闼婆夜叉</p>
  <p id="a9R">满于虚空中　　叹说未曾有</p>
  <p id="a9S">天神作是言　　昔来极希有</p>
  <p id="a9T">能为难苦事　　拔牙极大苦</p>
  <p id="a9U">受痛于当今　　内心向菩提</p>
  <p id="a9V">求于最胜果　　终无退转意</p>
  <p id="a9W">复有天神语彼天言。<a id="a-9X"></a>如此菩萨终无退转。<a id="a-9Y"></a>复说偈言。</p>
  <p id="a9Z">知子拔牙苦　　悲念于地狱</p>
  <p id="a9a">时彼象王既拔牙已。<a id="a-9b"></a>默然而住。<a id="a-9c"></a>尔时猎师作是思惟。<a id="a-9d"></a>拔牙着地将无悔耶。<a id="a-9e"></a>而不施我。<a id="a-9f"></a>象王知念安慰共语。<a id="a-9g"></a>即说偈言。</p>
  <p id="a9h">牙如拘勿头　　亦似白藕根</p>
  <p id="a9i">六牙尽施汝　　诸牙中最上</p>
  <p id="a9j">施汝使安乐　　小待我责心</p>
  <p id="a9k">渐使苦痛息　　使我于汝所</p>
  <p id="a9l">得敬重信心　　假使汝意谓</p>
  <p id="a9m">我是极恶人　　杀盗淫欺汝</p>
  <p id="a9n">伪诈不善具　　听我答汝意</p>
  <p id="a9o">汝可作众恶　　害心弓利箭</p>
  <p id="a9p">我皆忘不忆　　唯忆敬袈裟</p>
  <p id="a9q">见之心敬信　　施者及受者</p>
  <p id="a9r">有净有不净　　我今是施主</p>
  <p id="a9s">悉具于清净　　待我料理心</p>
  <p id="a9t">使果报广大　　乃当施于汝</p>
  <p id="a9u">尔时象王语猎师言。<a id="a-9v"></a>此袈裟者是离欲幢。<a id="a-9w"></a>由我尊重敬心视之。<a id="a-9x"></a>以鼻擎牙授与猎师。<a id="a-9y"></a>即说偈言。</p>
  <p id="a9z">我今真实语　　毒箭射我身</p>
  <p id="aA0">无有微恨心　　加恶报于汝</p>
  <p id="aA1">以是实语因　　速疾证菩提</p>
  <p id="aA2">度脱诸众生　　如是诸苦恼</p>
  <p id="aA3">说是偈已即便以牙施与猎师。<a id="a-A4"></a>以何因缘而引此喻。<a id="a-A5"></a>过去无量百千身中。<a id="a-A6"></a>常作如是难舍之施。<a id="a-A7"></a>本作誓愿欲成愿果。<a id="a-A8"></a>欲使诸有众生所受苦恼使得本道。<a id="a-A9"></a>欲使人解自守清净心生信敬。<a id="a-AA"></a>是故引此方喻。</p>
  <p data-pb></p>
  <h2 id="aAB">（六九）</h2>
  <p id="aAC">复次菩萨大人。<a id="a-AD"></a>为诸众生不惜身命。<a id="a-AE"></a>我昔曾闻雪山之中。<a id="a-AF"></a>有二鹿王。<a id="a-AG"></a>各领群鹿。<a id="a-AH"></a>其数五百。<a id="a-AI"></a>于山食草。<a id="a-AJ"></a>尔时波罗奈城中有王名梵摩达。<a id="a-AK"></a>时彼国王到雪山中。<a id="a-AL"></a>遣人张围围彼雪山。<a id="a-AM"></a>时诸鹿等尽堕围中。<a id="a-AN"></a>无可归依得有脱处。<a id="a-AO"></a>乃至无有一鹿可得脱者。<a id="a-AP"></a>尔时鹿王其色班驳如杂宝填。<a id="a-AQ"></a>作何方便使诸鹿等得免此难。<a id="a-AR"></a>复作是念。<a id="a-AS"></a>更无余计唯直趣王。<a id="a-AT"></a>作是念已迳诣王所。<a id="a-AU"></a>时王见已敕其左右。<a id="a-AV"></a>慎莫伤害听恣使来。<a id="a-AW"></a>时彼鹿王既到王所。<a id="a-AX"></a>而作是言。<a id="a-AY"></a>大王。<a id="a-AZ"></a>莫以游戏杀诸群鹿用为欢乐。<a id="a-Aa"></a>勿为此事。<a id="a-Ab"></a>愿王哀愍放舍群鹿莫令伤害。<a id="a-Ac"></a>王语鹿王。<a id="a-Ad"></a>我须鹿肉食。<a id="a-Ae"></a>鹿王答言。<a id="a-Af"></a>王若须肉我当日日奉送一鹿。<a id="a-Ag"></a>王若顿杀肉必臭败不得停久。<a id="a-Ah"></a>日取一鹿。<a id="a-Ai"></a>鹿日滋多。<a id="a-Aj"></a>王不乏肉。<a id="a-Ak"></a>王即然可。<a id="a-Al"></a>尔时菩萨鹿王语彼鹿王提婆达多言。<a id="a-Am"></a>我今共尔。<a id="a-An"></a>日出一鹿供彼王食。<a id="a-Ao"></a>我于今日出送一鹿。<a id="a-Ap"></a>汝于明日复送一鹿。<a id="a-Aq"></a>共为言要。<a id="a-Ar"></a>迭互送鹿至于多时。<a id="a-As"></a>后于一时提婆达多鹿王出一牸鹿怀妊垂产。<a id="a-At"></a>向提婆达多求哀请命。<a id="a-Au"></a>而作是言我身今死不敢辞托。<a id="a-Av"></a>须待我产供厨不恨。<a id="a-Aw"></a>时彼鹿王不听其语。<a id="a-Ax"></a>汝今但去。<a id="a-Ay"></a>谁当代汝。<a id="a-Az"></a>便生嗔忿。<a id="a-B0"></a>时彼牸鹿既被嗔责。<a id="a-B1"></a>作是思惟。<a id="a-B2"></a>彼之鹿王极为慈愍。<a id="a-B3"></a>我当归请脱免儿命。<a id="a-B4"></a>作是念已往菩萨所。<a id="a-B5"></a>前膝跪地向菩萨鹿王具以上事。<a id="a-B6"></a>向彼鹿王。<a id="a-B7"></a>而说偈言。</p>
  <p id="aB8">我今无救护　　唯愿济拔我</p>
  <p id="aB9">多有诸众生　　我今独怖迮</p>
  <p id="aBA">愿垂哀怜愍　　拔济我苦难</p>
  <p id="aBB">我更无所恃　　唯来归依汝</p>
  <p id="aBC">汝常乐利益　　安乐诸众生</p>
  <p id="aBD">我今若就死　　两命俱不全</p>
  <p id="aBE">今愿救我胎　　使得一全命</p>
  <p id="aBF">菩萨鹿王闻此偈已。<a id="a-BG"></a>问彼鹿言。<a id="a-BH"></a>为向汝王自陈说未。<a id="a-BI"></a>牸鹿答言。<a id="a-BJ"></a>我以归向不听我语。<a id="a-BK"></a>但见嗔责谁代汝者。<a id="a-BL"></a>即说偈言。</p>
  <p id="aBM">彼见嗔呵责　　无有救愍心</p>
  <p id="aBN">见敕速往彼　　唯有代汝者</p>
  <p id="aBO">我今归依汝　　悲愍为体者</p>
  <p id="aBP">是故应令我　　使得免一命</p>
  <p id="aBQ">菩萨鹿王语彼鹿言。<a id="a-BR"></a>汝莫忧恼随汝意去。<a id="a-BS"></a>我自思惟。<a id="a-BT"></a>时鹿闻已踊跃欢喜还诣本群。<a id="a-BU"></a>菩萨鹿王作是思惟。<a id="a-BV"></a>若遣余鹿当作是语。<a id="a-BW"></a>我未应去云何遣我。<a id="a-BX"></a>作是念已心即开悟。<a id="a-BY"></a>而说偈言。</p>
  <p id="aBZ">我今躬自当　　往诣彼王厨</p>
  <p id="aBa">我于诸众生　　誓愿必当救</p>
  <p id="aBb">我若以己身　　用贸蚊蚁命</p>
  <p id="aBc">能作如是者　　尚有大利益</p>
  <p id="aBd">所以畜身者　　正为救济故</p>
  <p id="aBe">设得代一命　　舍身犹草芥</p>
  <p id="aBf">说是偈已。<a id="a-Bg"></a>即集所领诸群鹿等。<a id="a-Bh"></a>我于汝等诸有不足。<a id="a-Bi"></a>听我忏悔。<a id="a-Bj"></a>我欲舍汝。<a id="a-Bk"></a>以代他命欲向王厨。</p>
  <p id="aBl">尔时诸鹿闻是语已尽各悲恋。<a id="a-Bm"></a>而作是言。<a id="a-Bn"></a>愿王莫往我等代去。<a id="a-Bo"></a>鹿王答言。<a id="a-Bp"></a>我以立誓自当身去。<a id="a-Bq"></a>若遣汝等必生苦恼。<a id="a-Br"></a>今我欢喜无有不悦。<a id="a-Bs"></a>即说偈言。</p>
  <p id="aBt">不离欲舍身　　必当有生处</p>
  <p id="aBu">我今为救彼　　舍身必转胜</p>
  <p id="aBv">我今知此身　　必当有败坏</p>
  <p id="aBw">今为救愍故　　便是法舍身</p>
  <p id="aBx">得为法因者　　云何不欢喜</p>
  <p id="aBy">尔时诸鹿种种谏喻。<a id="a-Bz"></a>遂至疲极不能令彼使有止心。<a id="a-C0"></a>时彼鹿王往诣王厨。<a id="a-C1"></a>诸鹿举群并提婆达多鹿群。<a id="a-C2"></a>尽逐鹿王向波罗奈。<a id="a-C3"></a>既出林已报谢群鹿使还所止。<a id="a-C4"></a>唯己一身诣王厨所。<a id="a-C5"></a>时彼厨典先见鹿王者。<a id="a-C6"></a>即便识之。<a id="a-C7"></a>往白于王。<a id="a-C8"></a>称彼鹿王自来诣厨。<a id="a-C9"></a>王闻是语身自出来向鹿王所。<a id="a-CA"></a>王告之言。<a id="a-CB"></a>汝鹿尽耶。<a id="a-CC"></a>云何自来。<a id="a-CD"></a>鹿王答言。<a id="a-CE"></a>由王拥护鹿倍众多。<a id="a-CF"></a>所以来者。<a id="a-CG"></a>为一妊身牸鹿欲代其命身诣王厨。<a id="a-CH"></a>即说偈言。</p>
  <p id="aCI">意欲有所求　　不足满其心</p>
  <p id="aCJ">我力所能办　　若当不为者</p>
  <p id="aCK">与木有何异　　设于生死中</p>
  <p id="aCL">舍此臭秽形　　当自空败坏</p>
  <p id="aCM">不为毫厘善　　此身必归坏</p>
  <p id="aCN">舍己他得全　　我为得大利</p>
  <p id="aCO">尔时梵摩达王闻是语已。<a id="a-CP"></a>身毛皆竖。<a id="a-CQ"></a>即说偈言。</p>
  <p id="aCR">我是人形鹿　　汝是鹿形人</p>
  <p id="aCS">具功德名人　　残恶是畜生</p>
  <p id="aCT">呜呼有智者　　呜呼有勇猛</p>
  <p id="aCU">呜呼能悲愍　　救济众生者</p>
  <p id="aCV">汝作是志形　　即是教示我</p>
  <p id="aCW">汝今还归去　　及诸群鹿等</p>
  <p id="aCX">莫生怖畏想　　我今发誓愿</p>
  <p id="aCY">永更不复食　　一切诸鹿肉</p>
  <p id="aCZ">尔时鹿王白王言。<a id="a-Ca"></a>王若垂矜。<a id="a-Cb"></a>应自往诣彼群鹿所。<a id="a-Cc"></a>躬自安慰施与无畏。<a id="a-Cd"></a>王闻是语。<a id="a-Ce"></a>身自诣林。<a id="a-Cf"></a>到鹿群所施鹿无畏。<a id="a-Cg"></a>即说偈言。</p>
  <p id="aCh">是我国界内　　一切诸群鹿</p>
  <p id="aCi">我以坚拥护　　慎莫生恐怖</p>
  <p id="aCj">我今此林木　　及以诸泉池</p>
  <p id="aCk">悉以施诸鹿　　更不听杀害</p>
  <p id="aCl">是故名此林　　即名施鹿林</p>
 </body>
</html>