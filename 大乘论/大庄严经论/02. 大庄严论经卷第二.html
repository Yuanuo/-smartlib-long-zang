<!doctype html>
<html id="z3IBVRqyH" data-ver="685">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第二</h1>
  <h2 id="a2">（四）</h2>
  <p id="a3">复次夫听法者。<a id="a-4"></a>有大利益增广智慧。<a id="a-5"></a>能令心意悉皆调顺。<a id="a-6"></a>我昔曾闻。<a id="a-7"></a>师子诸国。<a id="a-8"></a>尔时有人。<a id="a-9"></a>得摩尼宝大如人膝。<a id="a-A"></a>其珠殊妙世所希有。<a id="a-B"></a>以奉献王。<a id="a-C"></a>王得珠已谛视此珠而说偈言。</p>
  <p id="aD">往古诸王等　　积宝求名称</p>
  <p id="aE">聚会诸宾客　　出宝自矜高</p>
  <p id="aF">舍位命终时　　捐宝而独往</p>
  <p id="aG">唯有善恶业　　随身不舍离</p>
  <p id="aH">譬如蜂作蜜　　他得自不获</p>
  <p id="aI">财宝亦如是　　资他无随己</p>
  <p id="aJ">往昔诸国王　　为宝之所诳</p>
  <p id="aK">储积已待他　　无一随己者</p>
  <p id="aL">吾今当自为　　必使宝随己</p>
  <p id="aM">唯佛福田中　　造作诸功德</p>
  <p id="aN">随己至后世　　善报不朽灭</p>
  <p id="aO">临当命终时　　一切皆舍离</p>
  <p id="aP">举宫室亲爱　　大臣诸猛将</p>
  <p id="aQ">悲恋送亡者　　至冢则还家</p>
  <p id="aR">象马宝辇舆　　珍玩及库藏</p>
  <p id="aS">人民诸城郭　　园苑快乐处</p>
  <p id="aT">飘然独舍逝　　都无随从者</p>
  <p id="aU">王说偈已即诣塔所。<a id="a-V"></a>以此宝珠置塔枨上。<a id="a-W"></a>其明显照犹如大星。<a id="a-X"></a>若日出时照王宫殿。<a id="a-Y"></a>晖曜相映倍于常明。<a id="a-Z"></a>珠之光明日日常尔。<a id="a-a"></a>于一日中卒无光色。<a id="a-b"></a>王怪其尔即遣人看。<a id="a-c"></a>既至彼已不见宝珠。<a id="a-d"></a>但见枨下血流污地。<a id="a-e"></a>寻逐血迹至迦陀罗林。<a id="a-f"></a>未到彼林已见偷珠人窜伏树间。<a id="a-g"></a>偷珠之人当取珠时。<a id="a-h"></a>堕枨折[月*坒]故有是血。<a id="a-i"></a>即执此人将诣王边。<a id="a-j"></a>王初见时甚怀忿恚。<a id="a-k"></a>见其伤毁复生悲愍。<a id="a-l"></a>慈心视之而语之言。<a id="a-m"></a>咄哉男子。<a id="a-n"></a>汝甚愚痴偷佛宝珠。<a id="a-o"></a>将来之世必堕恶趣。<a id="a-p"></a>即说偈言。</p>
  <p id="aq">怪哉甚愚痴　　无智造大恶</p>
  <p id="ar">如人畏杖捶　　返受于斩害</p>
  <p id="as">畏于贫穷苦　　兴此狂愚意</p>
  <p id="at">不安少贫乏　　长受无穷厄</p>
  <p id="au">尔时一臣闻是偈已。<a id="a-v"></a>即白王言如王所说真实不虚。<a id="a-w"></a>即说偈言。</p>
  <p id="ax">塔为人中宝　　愚痴辄盗窃</p>
  <p id="ay">斯人无量劫　　不得值三宝</p>
  <p id="az">如昔有一人　　信心欢喜故</p>
  <p id="a10">耳上须曼花　　以用奉佛塔</p>
  <p id="a11">人天百亿劫　　极受大快乐</p>
  <p id="a12">十力世尊塔　　盗宝而自营</p>
  <p id="a13">以是业缘故　　沉没于地狱</p>
  <p id="a14">复有有一臣怀忿而言。<a id="a-15"></a>如此愚人罪咎已彰。<a id="a-16"></a>何须呵责宜加刑戮。<a id="a-17"></a>王告臣言。<a id="a-18"></a>莫出此语。<a id="a-19"></a>彼人已死何须更杀。<a id="a-1A"></a>如人倒地宜应扶起。<a id="a-1B"></a>时王即说偈言。</p>
  <p id="a1C">此人已毁行　　宜速拔济之</p>
  <p id="a1D">我当赐财宝　　令忏悔修福</p>
  <p id="a1E">使其得免离　　将来大苦难</p>
  <p id="a1F">我当与钱财　　使彼供养佛</p>
  <p id="a1G">若彼不向佛　　罪过终不灭</p>
  <p id="a1H">如人因地跌　　还扶而得起</p>
  <p id="a1I">因佛获过罪　　亦因佛而灭</p>
  <p id="a1J">时王即便大赐钱财。<a id="a-1K"></a>教令佛边作诸功德。<a id="a-1L"></a>尔时偷者即作是念。<a id="a-1M"></a>今者大王。<a id="a-1N"></a>若非佛法中调顺之人。<a id="a-1O"></a>计我[億-音+(夫*夫)]罪应被斩害。<a id="a-1P"></a>此王能容。<a id="a-1Q"></a>实是大人赦我重罪。<a id="a-1R"></a>释迦如来甚为奇特。<a id="a-1S"></a>乃能调化邪见国王作如斯事。<a id="a-1T"></a>说是语已。<a id="a-1U"></a>还到塔所匍匐向寺。<a id="a-1V"></a>合掌归命。<a id="a-1W"></a>而作是言。<a id="a-1X"></a>大悲世尊世间真济。<a id="a-1Y"></a>虽入涅槃犹能以命赈赐于我。<a id="a-1Z"></a>世间咸皆号为真济。<a id="a-1a"></a>名称普闻遍诸世界。<a id="a-1b"></a>及于今者济我生命。<a id="a-1c"></a>是故真济名不虚设。<a id="a-1d"></a>即说偈言。</p>
  <p id="a1e">世间称真济　　此名实不虚</p>
  <p id="a1f">我今蒙救拔　　知实真济义</p>
  <p id="a1g">世间皆炽然　　多诸郁蒸恼</p>
  <p id="a1h">慈悲清凉月　　照除热恼苦</p>
  <p id="a1i">如来在世时　　于旷野鬼所</p>
  <p id="a1j">拔济首长者　　是事未为难</p>
  <p id="a1k">于今涅槃后　　遗法济危厄</p>
  <p id="a1l">令我脱苦恼　　是乃为甚难</p>
  <p id="a1m">云何世工匠　　奇巧合圣心</p>
  <p id="a1n">图像举右手　　示作安慰相</p>
  <p id="a1o">怖者睹之已　　尚能除恐惧</p>
  <p id="a1p">况佛在世时　　所济甚弘多</p>
  <p id="a1q">今遭大苦厄　　形像免济我</p>
  <p data-pb></p>
  <h2 id="a1r">（五）</h2>
  <p id="a1s">复次夫少欲者。<a id="a-1t"></a>虽有财物心不爱着。<a id="a-1u"></a>犹得称之名为少欲。<a id="a-1v"></a>我昔曾闻。<a id="a-1w"></a>有优婆塞。<a id="a-1x"></a>彼优婆塞时有亲友信婆罗门法。<a id="a-1y"></a>时彼亲友善信婆罗门。<a id="a-1z"></a>弊衣苦行五热炙身恒食恶食卧粪秽中。<a id="a-20"></a>即唤优婆塞言。<a id="a-21"></a>汝可就此观婆罗门。<a id="a-22"></a>汝颇曾见清身自苦高行之士少欲知足如此人不。<a id="a-23"></a>优婆塞言。<a id="a-24"></a>如此高行可诳于汝。<a id="a-25"></a>即共亲友问婆罗门。<a id="a-26"></a>汝今苦行为何所求。<a id="a-27"></a>婆罗门曰。<a id="a-28"></a>我今苦行欲求为王。<a id="a-29"></a>时优婆塞语亲友言。<a id="a-2A"></a>此人今者。<a id="a-2B"></a>方求大地库藏珍宝。<a id="a-2C"></a>宰割自恣贪嗜美味。<a id="a-2D"></a>宫人侍御好乐女色。<a id="a-2E"></a>种种音乐而以自娱。<a id="a-2F"></a>虽作大臣长者有诸财宝不适其意。<a id="a-2G"></a>乃欲希求一切大地人民珍宝。<a id="a-2H"></a>何以称之为少欲耶。<a id="a-2I"></a>汝但见其身行苦行。<a id="a-2J"></a>便谓少欲。<a id="a-2K"></a>不知此人所求无厌。<a id="a-2L"></a>谓为少欲。<a id="a-2M"></a>即说偈言。</p>
  <p id="a2N">所谓少欲者　　非必恶衣食</p>
  <p id="a2O">无诸资生具　　以之为少欲</p>
  <p id="a2P">此人于今者　　心如大河海</p>
  <p id="a2Q">贪求无厌足　　云何名少欲</p>
  <p id="a2R">今修此苦行　　贪渴五欲故</p>
  <p id="a2S">此人实虚伪　　诈现少欲相</p>
  <p id="a2T">为贪故自苦　　实非少欲者</p>
  <p id="a2U">说是偈已。<a id="a-2V"></a>优婆塞复作是言。<a id="a-2W"></a>今者此人具诸贪欲嗔恚愚痴。<a id="a-2X"></a>仙圣所行无有少分。<a id="a-2Y"></a>是故当知。<a id="a-2Z"></a>夫少欲者不在钱财多诸宝物。<a id="a-2a"></a>何以知之。<a id="a-2b"></a>如频婆娑罗王富有国土象马七珍。<a id="a-2c"></a>犹名少欲。<a id="a-2d"></a>所以者何。<a id="a-2e"></a>虽有财宝心不贪着乐于圣道。<a id="a-2f"></a>以是之故虽复富有七珍盈溢。<a id="a-2g"></a>心无希求名为少欲。<a id="a-2h"></a>虽无财宝希求无厌。<a id="a-2i"></a>不得名为少欲知足。<a id="a-2j"></a>即说偈言。</p>
  <p id="a2k">若以无衣食　　倮形尼干等</p>
  <p id="a2l">造作诸勤苦　　以为苦行者</p>
  <p id="a2m">饿鬼及畜生　　贫穷诸衰恼</p>
  <p id="a2n">斯等处艰难　　亦应名苦行</p>
  <p id="a2o">此人亦如是　　徒为自疲劳</p>
  <p id="a2p">形虽作苦行　　而心怀贪着</p>
  <p id="a2q">希求无厌足　　不名为少欲</p>
  <p id="a2r">虽复具众物　　心无所染着</p>
  <p id="a2s">修行乐圣道　　是乃名少欲</p>
  <p id="a2t">譬如诸农夫　　以谷种田中</p>
  <p id="a2u">贪收多果实　　不名为少欲</p>
  <p id="a2v">身如恶痈疮　　将适须众具</p>
  <p id="a2w">意求于道故　　是名少欲者</p>
  <p id="a2x">为治恶痈疮　　少受资生具</p>
  <p id="a2y">心不贪后有　　是真名少欲</p>
  <p id="a2z">心意不谄曲　　亦不求名利</p>
  <p id="a30">虽有资生具　　名闻具实德</p>
  <p id="a31">能有如斯事　　是乃真少欲</p>
  <p data-pb></p>
  <h2 id="a32">（六）</h2>
  <p id="a33">复次虽复持戒。<a id="a-34"></a>为人天乐是名破戒。<a id="a-35"></a>我昔曾闻。<a id="a-36"></a>有一沙门与婆罗门于空林中夏坐安居。<a id="a-37"></a>于时沙门数数往返婆罗门所。<a id="a-38"></a>与其共事不存亲疏正处其中。<a id="a-39"></a>所以者何。<a id="a-3A"></a>若与亲昵恐其生憍慢。<a id="a-3B"></a>若与其疏谓为憎恶。<a id="a-3C"></a>即说偈言。</p>
  <p id="a3D">以杖置日中　　竖卧俱无影</p>
  <p id="a3E">执杖倚亚者　　其影则修长</p>
  <p id="a3F">彼人亦如是　　亲疏宜得中</p>
  <p id="a3G">令渐通泰已　　然后为说法</p>
  <p id="a3H">此婆罗门无有智慧。<a id="a-3I"></a>不别贤愚供事极苦。<a id="a-3J"></a>是以我今不宜亲昵亦不应疏。<a id="a-3K"></a>何以故。<a id="a-3L"></a>事愚人苦不解供事亦名为苦。<a id="a-3M"></a>种种方便共相习近。<a id="a-3N"></a>渐相体信得与言语。<a id="a-3O"></a>尔时比丘问婆罗门。<a id="a-3P"></a>汝今何故举手向日。<a id="a-3Q"></a>卧灰土上裸形啖草。<a id="a-3R"></a>昼夜不卧翘足而立。<a id="a-3S"></a>行此苦行为何所求。<a id="a-3T"></a>婆罗门答曰。<a id="a-3U"></a>我求国王。<a id="a-3V"></a>此婆罗门于后少时身遇病患。<a id="a-3W"></a>往问医师疗疾之方。<a id="a-3X"></a>医师报言。<a id="a-3Y"></a>宜须食肉。<a id="a-3Z"></a>于是婆罗门语比丘言。<a id="a-3a"></a>汝可为我至檀越家乞索少肉以疗我疾。<a id="a-3b"></a>于时比丘作是思惟。<a id="a-3c"></a>我今化彼正是其时。<a id="a-3d"></a>作是念已化为一羊系着其边。<a id="a-3e"></a>婆罗门问比丘言。<a id="a-3f"></a>汝为索肉今在何处。<a id="a-3g"></a>比丘答言。<a id="a-3h"></a>羊即是肉。<a id="a-3i"></a>婆罗门大生嗔恚而作是言。<a id="a-3j"></a>我宁杀羊而食肉耶。<a id="a-3k"></a>于是比丘说偈答言。</p>
  <p id="a3l">汝今怜一羊　　犹尚不欲杀</p>
  <p id="a3m">后若为国王　　牛羊与猪豕</p>
  <p id="a3n">鸡犬及野兽　　杀害无有量</p>
  <p id="a3o">汝在御座上　　厨宰供汝食</p>
  <p id="a3p">汝若嗔恚时　　当言斩彼头</p>
  <p id="a3q">或言截手足　　又时教挑目</p>
  <p id="a3r">汝今怜一羊　　方欲多杀害</p>
  <p id="a3s">若实有悲心　　宜舍求王意</p>
  <p id="a3t">如人临刑戮　　畏苦多饮酒</p>
  <p id="a3u">华林极敷荣　　猛火将欲焚</p>
  <p id="a3v">又如着金锁　　虽好能系缚</p>
  <p id="a3w">王位亦如是　　恒有恐惧心</p>
  <p id="a3x">威力诸侍从　　庄严以珍宝</p>
  <p id="a3y">不见后过患　　凡夫贪愿求</p>
  <p id="a3z">既得造诸恶　　坠堕三恶道</p>
  <p id="a40">如蛾贪火色　　投中自燋灭</p>
  <p id="a41">虽有五欲乐　　名称普闻知</p>
  <p id="a42">恒多怀恐惧　　忧苦患极深</p>
  <p id="a43">犹如捉毒蛇　　逆风持炬火</p>
  <p id="a44">不舍危害至　　亦如临死苦</p>
  <p id="a45">王者游出时　　顶上戴天冠</p>
  <p id="a46">众宝自璎珞　　上妙庄严服</p>
  <p id="a47">名马众宝车　　乘之出游巡</p>
  <p id="a48">道从数百千　　威势极炽盛</p>
  <p id="a49">若有寇敌时　　宝铠自严身</p>
  <p id="a4A">胜则多杀害　　负则失身命</p>
  <p id="a4B">妙香以涂身　　上服以香熏</p>
  <p id="a4C">所食诸肴膳　　百味恣其口</p>
  <p id="a4D">所须皆随意　　无有违逆者</p>
  <p id="a4E">行来若坐卧　　举动悉疑畏</p>
  <p id="a4F">亲友亦不信　　虽复为亲友</p>
  <p id="a4G">恒有危惧心　　云何名为乐</p>
  <p id="a4H">如鱼吞钩饵　　如蜜涂利刀</p>
  <p id="a4I">亦如网罗襁　　鱼兽贪其味</p>
  <p id="a4J">不见后苦患　　贵富亦如是</p>
  <p id="a4K">终受地狱苦　　地狱垣墙壁</p>
  <p id="a4L">屋地皆炽然　　罪人在其中</p>
  <p id="a4M">火出自烧身　　受苦无有量</p>
  <p id="a4N">汝当自思惟　　所为乐既少</p>
  <p id="a4O">众苦患甚多　　是故应念苦</p>
  <p id="a4P">莫求贵自在　　舍汝愿求心</p>
  <p id="a4Q">唯有求解脱　　众苦悉消除</p>
  <p id="a4R">婆罗门闻是偈已默然不答。<a id="a-4S"></a>合掌向比丘白言。<a id="a-4T"></a>尊者。<a id="a-4U"></a>善有辩才开悟我心。<a id="a-4V"></a>设使得彼三十二天王者亦不甘乐。<a id="a-4W"></a>即说偈言。</p>
  <p id="a4X">善意巧方便　　明智能观察</p>
  <p id="a4Y">为我除邪愿　　示导正真路</p>
  <p id="a4Z">善友当如是　　世间所称赞</p>
  <p id="a4a">常应近是友　　无有诤恼患</p>
  <p id="a4b">善导我心意　　回邪入正道</p>
  <p id="a4c">示我善恶相　　令得于解脱</p>
  <p data-pb></p>
  <h2 id="a4d">（七）</h2>
  <p id="a4e">复次依邪道者得众苦患。<a id="a-4f"></a>修正道者增长信心及以名称。<a id="a-4g"></a>有智之人应观邪正。<a id="a-4h"></a>我昔曾闻。<a id="a-4i"></a>有一人于行路侧作小苦行。<a id="a-4j"></a>若有人时卧棘刺上。<a id="a-4k"></a>若无人时别居余处。<a id="a-4l"></a>有人见已而语之言。<a id="a-4m"></a>汝今亦可徐卧刺上。<a id="a-4n"></a>何必纵体伤毁甚多。<a id="a-4o"></a>此人闻已深生嗔忿。<a id="a-4p"></a>放身纵体投棘刺上转剧于前。<a id="a-4q"></a>时有一优婆塞在其傍立。<a id="a-4r"></a>是苦行者见已自摆转复增剧。<a id="a-4s"></a>优婆塞即语之言。<a id="a-4t"></a>汝于前者但以小刺。<a id="a-4u"></a>今复乃用嗔恚之棘而以自刺。<a id="a-4v"></a>先所刺者伤毁甚浅。<a id="a-4w"></a>贪嗔之刺乃为深利。<a id="a-4x"></a>卧棘刺者苦止一世。<a id="a-4y"></a>贪嗔刺苦及无量身。<a id="a-4z"></a>以刺刺身此疮易灭。<a id="a-50"></a>贪嗔刺疮历劫不差。<a id="a-51"></a>是故宜速除深毒刺。<a id="a-52"></a>即说偈言。</p>
  <p id="a53">汝今应勤拔　　心中深毒刺</p>
  <p id="a54">宜以利智刀　　割断贪嗔棘</p>
  <p id="a55">贪嗔深着人　　世世不可袪</p>
  <p id="a56">愚小诸邪见　　不识正真道</p>
  <p id="a57">苦身卧棘刺　　以苦欲离苦</p>
  <p id="a58">人见卧棘刺　　无不远逃避</p>
  <p id="a59">唯汝于斯苦　　抱持不放舍</p>
  <p id="a5A">我见如此事　　乃知有邪正</p>
  <p id="a5B">是故重自归　　十力之世尊</p>
  <p id="a5C">大悲拔众苦　　开示正道者</p>
  <p id="a5D">涉彼邪径众　　导以八正道</p>
  <p id="a5E">外道邪见等　　为苦所欺诳</p>
  <p id="a5F">极为信着苦　　流转无穷已</p>
  <p id="a5G">诸有智慧者　　见此倍增信</p>
  <p id="a5H">外道甚愚惑　　苦尽得解脱</p>
  <p id="a5I">出世大仙说　　众具悉备足</p>
  <p id="a5J">得修八正道　　修道故解脱</p>
  <p id="a5K">以是故当知　　安乐获解脱</p>
  <p id="a5L">非如汝外道　　受苦得涅槃</p>
  <p id="a5M">依心故造作　　善恶等诸业</p>
  <p id="a5N">汝当伏心意　　何故横苦身</p>
  <p id="a5O">身为众结使　　妄修种种苦</p>
  <p id="a5P">是苦修道者　　地狱应是道</p>
  <p id="a5Q">然此地狱中　　斩截及粪屎</p>
  <p id="a5R">炽然烧炙等　　具受众苦毒</p>
  <p id="a5S">彼虽受诸苦　　不得名苦行</p>
  <p id="a5T">智慧袪三业　　垢秽皆消除</p>
  <p id="a5U">释迦文佛教　　教诸一切人</p>
  <p id="a5V">应求天甘露　　又宣说止观</p>
  <p id="a5W">亦庄饰智慧　　是名真苦行</p>
  <p id="a5X">何用徒劳身　　造作无益苦</p>
  <p id="a5Y">此苦甚长远　　深广无崖限</p>
  <p id="a5Z">譬如有恶子　　不得其孝养</p>
  <p id="a5a">但作诸罪累　　由彼受众苦</p>
  <p id="a5b">是时彼外道　　而作如是言</p>
  <p id="a5c">诸仙修苦行　　亦复得生天</p>
  <p id="a5d">优婆塞说偈　　而答于彼言</p>
  <p id="a5e">诸仙生天上　　非因卧棘刺</p>
  <p id="a5f">由施戒实语　　而得生天上</p>
  <p id="a5g">汝虽作苦行　　都无有利益</p>
  <p id="a5h">犹如春农夫　　不下于种子</p>
  <p id="a5i">至秋无果实　　而可得收获</p>
  <p id="a5j">汝等亦如是　　不种善根子</p>
  <p id="a5k">但修诸苦行　　毕竟无所获</p>
  <p id="a5l">夫欲修道者　　当资于此身</p>
  <p id="a5m">以美味饮食　　充足于躯命</p>
  <p id="a5n">气力既充溢　　能修戒定慧</p>
  <p id="a5o">断食甚饥渴　　身心俱扰恼</p>
  <p id="a5p">不令心专定　　云何获圣果</p>
  <p id="a5q">虽复食肴膳　　不贪着美味</p>
  <p id="a5r">但为戒实语　　施忍及禅定</p>
  <p id="a5s">斯等为种子　　能获善果报</p>
  <p id="a5t">身虽受饥渴　　而心望美味</p>
  <p id="a5u">因时尚不甘　　况当获美果</p>
  <p id="a5v">若有残害心　　使他生畏怖</p>
  <p id="a5w">若除残害心　　能施无畏者</p>
  <p id="a5x">是则名行法　　若复生残害</p>
  <p id="a5y">称之为非法　　美味充足者</p>
  <p id="a5z">终无害他意　　以无害心故</p>
  <p id="a60">无有损于彼　　设起大慈心</p>
  <p id="a61">然得大善果　　汝虽行自饿</p>
  <p id="a62">饥渴而睡眠　　亦复无益事</p>
  <p id="a63">外道作是言　　如汝起慈心</p>
  <p id="a64">不必能利益　　而得大果报</p>
  <p id="a65">自饿而睡眠　　其事亦如是</p>
  <p id="a66">虽无益于彼　　亦得善果报</p>
  <p id="a67">优婆塞答言　　慈心除嗔害</p>
  <p id="a68">以除嗔害故　　能获善果报</p>
  <p id="a69">汝法作苦行　　增长于嗔故</p>
  <p id="a6A">便起身口恶　　云何得善果</p>
  <p id="a6B">慈心则不尔　　若起慈心时</p>
  <p id="a6C">能除灭嗔害　　以无嗔害故</p>
  <p id="a6D">则起身口善　　无益而苦行</p>
  <p id="a6E">云何同慈善　　譬如师子吼</p>
  <p id="a6F">诸兽无在前　　如来无碍辩</p>
  <p id="a6G">其事亦如是　　一切诸外道</p>
  <p id="a6H">无敢抗对者　　说法摧外道</p>
  <p id="a6I">默然无詶答</p>
  <p data-pb></p>
  <h2 id="a6J">（八）</h2>
  <p id="a6K">复次夫身口业不能自在要由于意。<a id="a-6L"></a>我昔曾闻。<a id="a-6M"></a>有比丘尼至赊伽罗国。<a id="a-6N"></a>于彼国中。<a id="a-6O"></a>有婆罗门。<a id="a-6P"></a>五热炙身额上流水。<a id="a-6Q"></a>胸腋怀中悉皆流汗。<a id="a-6R"></a>咽喉干燥唇舌燋然。<a id="a-6S"></a>无有涎唾。<a id="a-6T"></a>四面置火。<a id="a-6U"></a>犹如融金。<a id="a-6V"></a>亦如黄发。<a id="a-6W"></a>红赤炽然。<a id="a-6X"></a>夏日盛热以炙其上。<a id="a-6Y"></a>展转反侧无可避处。<a id="a-6Z"></a>身体燋烂如饼在[金*敖]。<a id="a-6a"></a>此婆罗门常着缕褐五热炙身。<a id="a-6b"></a>时人因名号缕褐炙。<a id="a-6c"></a>时比丘尼见是事已。<a id="a-6d"></a>而语之言。<a id="a-6e"></a>汝可炙者而不炙之。<a id="a-6f"></a>不可炙者而便炙之。<a id="a-6g"></a>尔时缕褐闻是语已。<a id="a-6h"></a>极生嗔恚而作是言。<a id="a-6i"></a>恶剃发者何者可炙。<a id="a-6j"></a>比丘尼言。<a id="a-6k"></a>汝若欲知可炙处者。<a id="a-6l"></a>汝但炙汝嗔忿之心。<a id="a-6m"></a>若能炙心是名真炙。<a id="a-6n"></a>如牛驾车。<a id="a-6o"></a>车若不行乃须策牛不须打车。<a id="a-6p"></a>身犹如车。<a id="a-6q"></a>心如彼牛。<a id="a-6r"></a>以是义故汝应炙心云何暴身。<a id="a-6s"></a>又复身者如林如墙。<a id="a-6t"></a>虽复烧炙将何所补。<a id="a-6u"></a>即说偈言。</p>
  <p id="a6v">心如城主　　城主嗔恚　　乃欲求城</p>
  <p id="a6w">无所增益　　譬如师子　　有人或以</p>
  <p id="a6x">弓箭瓦石　　而打射之　　而彼师子</p>
  <p id="a6y">逐逐彼人　　譬如痴犬　　有人打掷</p>
  <p id="a6z">便逐瓦石　　不知寻本　　言师子者</p>
  <p id="a70">喻智慧人　　能求其本　　而灭烦恼</p>
  <p id="a71">言痴犬者　　即是外道　　五热炙身</p>
  <p id="a72">不识心本　　婆罗门言　　何名炙心</p>
  <p id="a73">比丘尼言　　四谛之智　　如四火聚</p>
  <p id="a74">修道如日　　夫智慧者　　以四谛火</p>
  <p id="a75">修道净日　　以此五法　　而炙其心</p>
  <p id="a76">而此身者　　不得自在　　何故苦身</p>
  <p id="a77">若欲苦者　　当苦于彼　　能苦身本</p>
  <p id="a78">行来坐卧　　非身所为　　但为心使</p>
  <p id="a79">若非身作　　过在于心　　何故苦身</p>
  <p id="a7A">心若离身　　身如木石　　是以智者</p>
  <p id="a7B">宜责其心　　不应苦身　　又汝以此</p>
  <p id="a7C">五热炙身　　以为苦行　　而得道者</p>
  <p id="a7D">地狱众生　　受苦无量　　种种楚毒</p>
  <p id="a7E">亦应得道　　婆罗门曰　　为此苦行</p>
  <p id="a7F">发心造作　　得名修道　　地狱众生</p>
  <p id="a7G">逼迫受苦　　是故不应　　说言修道</p>
  <p id="a7H">比丘尼曰　　若自发心　　而得福者</p>
  <p id="a7I">小儿把火　　亦应得福　　然实不得</p>
  <p id="a7J">以是推之　　汝之所作　　五热炙身</p>
  <p id="a7K">亦无有福　　婆罗门曰　　婴孩小儿</p>
  <p id="a7L">无有智慧　　是以无福　　我有智慧</p>
  <p id="a7M">造作如此　　五热炙身　　是故有福</p>
  <p id="a7N">比丘尼言　　若以有智　　修于苦行</p>
  <p id="a7O">便有福者　　采真珠人　　刺身出血</p>
  <p id="a7P">珠乃可得　　亦应有福　　婆罗门曰</p>
  <p id="a7Q">以贪心故　　虽复出血　　不名为福</p>
  <p id="a7R">比丘尼言　　汝为苦行　　贪天上乐</p>
  <p id="a7S">亦应无福　　若以贪求　　无果报者</p>
  <p id="a7T">游猎之人　　不应得报　　若使鱼猎</p>
  <p id="a7U">不得报者　　汝今为此　　苦行之事</p>
  <p id="a7V">亦不应得　　天上乐报　　汝今何故</p>
  <p id="a7W">身心回转　　欲以苦行　　得于天乐</p>
  <p id="a7X">我佛法中　　无有如斯　　五热炙身</p>
  <p id="a7Y">受苦行法　　得彼天乐　　欲得天乐</p>
  <p id="a7Z">修实语等　　诸善功德　　虽复贪怖</p>
  <p id="a7a">得生天乐　　譬如服药　　或贪或怖</p>
  <p id="a7b">既服之已　　药力必行　　若住实语</p>
  <p id="a7c">诸功德者　　或贪或怖　　必得天乐</p>
  <p id="a7d">时婆罗门　　辞穷理屈　　不能加报</p>
  <p id="a7e">默然而住　　时左右人　　于佛法中</p>
  <p id="a7f">生清净信　　深乐正法　　各相谓言</p>
  <p id="a7g">善哉佛法　　有大智力　　甚深难测</p>
  <p id="a7h">外道之智　　极为浅薄　　譬如爆火</p>
  <p id="a7i">若触人身　　人无不畏　　佛法爆火</p>
  <p id="a7j">亦复如是　　触婆罗门　　能令其怖</p>
  <p id="a7k">我等今者　　得闻佛法　　善胜之论</p>
  <p id="a7l">咸应归向　　佛涅槃处　　恭敬礼拜</p>
  <p id="a7m">南无世尊　　音声善柔　　敷演说法</p>
  <p id="a7n">女人智浅　　饮佛甘露　　能大众中</p>
  <p id="a7o">说法无畏　　谁于佛语　　而不恭敬</p>
  <p id="a7p">斯比丘尼　　智慧微浅　　能用灭结</p>
  <p id="a7q">牟尼尊语　　犹故能令　　此婆罗门</p>
  <p id="a7r">不能加报　　默然而住</p>
  <p data-pb></p>
  <h2 id="a7s">（九）</h2>
  <p id="a7t">复次欲如肉抟众鸟竞逐。<a id="a-7u"></a>有智之人深知财患而不贪着。<a id="a-7v"></a>我昔曾闻。<a id="a-7w"></a>修婆多国时有比丘。<a id="a-7x"></a>于坏垣壁见有伏藏。<a id="a-7y"></a>有大铜瓮满中金钱。<a id="a-7z"></a>将一贫优婆塞而示之处。<a id="a-80"></a>即语之言。<a id="a-81"></a>可取是宝以为资生。<a id="a-82"></a>时优婆塞问比丘言。<a id="a-83"></a>何时见此。<a id="a-84"></a>比丘答言。<a id="a-85"></a>今日始见。<a id="a-86"></a>优婆塞言。<a id="a-87"></a>我见是宝非适今日。<a id="a-88"></a>久来见之。<a id="a-89"></a>然我不用。<a id="a-8A"></a>尔今善听。<a id="a-8B"></a>我当说宝所有过患。<a id="a-8C"></a>若取是宝为王所闻。<a id="a-8D"></a>或至于死。<a id="a-8E"></a>或被讁罚。<a id="a-8F"></a>或复系闭。<a id="a-8G"></a>如斯等苦不可称数。<a id="a-8H"></a>即说偈言。</p>
  <p id="a8I">我见是宝来　　历年甚久远</p>
  <p id="a8J">此宝毒螫害　　剧彼黑毒蛇</p>
  <p id="a8K">是故于此宝　　都无有贪心</p>
  <p id="a8L">观之如毒蛇　　不生财宝想</p>
  <p id="a8M">系闭被讁罚　　或时至死亡</p>
  <p id="a8N">一切诸灾害　　皆由是宝生</p>
  <p id="a8O">能招种种苦　　为害甚可怖</p>
  <p id="a8P">故我于宝所　　不生贪近想</p>
  <p id="a8Q">群生迷着宝　　谓之为珍玩</p>
  <p id="a8R">宝是危害物　　妄生安善想</p>
  <p id="a8S">有如斯过患　　何用是宝为</p>
  <p id="a8T">如是脓污身　　趣自支躯命</p>
  <p id="a8U">会当舍败灭　　何用珍宝为</p>
  <p id="a8V">譬如火投薪　　无有厌足时</p>
  <p id="a8W">人心亦如是　　希求无厌足</p>
  <p id="a8X">汝若怜愍我　　教我少欲法</p>
  <p id="a8Y">云何以财宝　　而以见示语</p>
  <p id="a8Z">夫少欲知足　　能生大利乐</p>
  <p id="a8a">若其多欲者　　诸根恒散乱</p>
  <p id="a8b">贪求无厌足　　希望增苦恼</p>
  <p id="a8c">然此多欲人　　常生于欲想</p>
  <p id="a8d">贪利无有极　　如摩竭鱼口</p>
  <p id="a8e">而彼少欲人　　无贪求苦故</p>
  <p id="a8f">心恒怀悦豫　　欢庆同节会</p>
  <p id="a8g">时优婆塞赞叹少欲知足之法。<a id="a-8h"></a>彼比丘生希有想而赞之言。<a id="a-8i"></a>善哉善哉。<a id="a-8j"></a>真是丈夫。<a id="a-8k"></a>虽无法服心已出家。<a id="a-8l"></a>能顺佛语知少欲法。<a id="a-8m"></a>而此少欲诸佛所赞。<a id="a-8n"></a>比丘言。<a id="a-8o"></a>汝之所说总而言之。<a id="a-8p"></a>深见讥呵令我愧踖。<a id="a-8q"></a>汝今处家妻子眷属僮仆使人。<a id="a-8r"></a>正应贪求以用自营。<a id="a-8s"></a>能随佛语赞叹少欲。<a id="a-8t"></a>假使有人以铁为舌。<a id="a-8u"></a>无有能呵少欲知足。<a id="a-8v"></a>我今虽复剃除须发身服法衣相同沙门。<a id="a-8w"></a>然实不知沙门之法。<a id="a-8x"></a>而方教汝多欲之事。<a id="a-8y"></a>不能称述法王所赞少欲之法。<a id="a-8z"></a>是诸善源。<a id="a-90"></a>如佛修多罗中亦说少欲为沙门本。<a id="a-91"></a>如来昔日乞食讫。<a id="a-92"></a>若有余食。<a id="a-93"></a>或时施与诸比丘等。<a id="a-94"></a>或复置于水中用与诸虫。<a id="a-95"></a>尔时有二比丘乞食不足。<a id="a-96"></a>而有饥色从外来入。<a id="a-97"></a>佛既见已而语之言。<a id="a-98"></a>今有余食汝能食不。<a id="a-99"></a>一比丘言。<a id="a-9A"></a>如来世尊说于少欲有大功德。<a id="a-9B"></a>我今云何贪于此食而啖之耶。<a id="a-9C"></a>一比丘言。<a id="a-9D"></a>如来世尊所有余食难可值遇。<a id="a-9E"></a>梵释天王等皆悉顶戴而恭敬之。<a id="a-9F"></a>我今若食当益色力安乐辩才。<a id="a-9G"></a>如是之食甚难值遇。<a id="a-9H"></a>云何不食。<a id="a-9I"></a>于时世尊赞不食者。<a id="a-9J"></a>善哉比丘。<a id="a-9K"></a>能修佛教行少欲法。<a id="a-9L"></a>此一比丘虽顺佛语。<a id="a-9M"></a>食佛余食佛不赞叹。<a id="a-9N"></a>是故当知。<a id="a-9O"></a>少欲之法。<a id="a-9P"></a>佛所印可教戒之本。<a id="a-9Q"></a>即说偈言。</p>
  <p id="a9R">欲得法利者　　应当解小欲</p>
  <p id="a9S">如此少欲法　　圣庄严璎珞</p>
  <p id="a9T">今世除重担　　无忧而快乐</p>
  <p id="a9U">乃是大涅槃　　宅室之初门</p>
  <p id="a9V">关制魔军众　　要防之隘路</p>
  <p id="a9W">度于魔境界　　无上之印封</p>
  <p id="a9X">持戒如巨海　　少欲如海潮</p>
  <p id="a9Y">能为众功德　　密致之覆盖</p>
  <p id="a9Z">贪求疲劳者　　憩驾止息处</p>
  <p id="a9a">亲近少欲者　　如似[(殼-一)/牛]牛乳</p>
  <p id="a9b">酪酥醍醐等　　因之而得出</p>
  <p id="a9c">少欲亦如是　　出生诸功德</p>
  <p id="a9d">能展手施者　　此手名严胜</p>
  <p id="a9e">受者能缩手　　严胜复过彼</p>
  <p id="a9f">若人言施与　　是语价难量</p>
  <p id="a9g">受者言我足　　难量复过彼</p>
  <p id="a9h">若欲得法者　　应亲近少欲</p>
  <p id="a9i">十力说少欲　　即是圣种法</p>
  <p id="a9j">少欲无财物　　增长戒闻慧</p>
  <p id="a9k">如此少欲法　　出家之法食</p>
  <p id="a9l">虽有渴爱等　　终不能扰恼</p>
  <p id="a9m">且置后世乐　　现在获安隐</p>
  <p data-pb></p>
  <h2 id="a9n">（一○）</h2>
  <p id="a9o">复次夫知足者虽贫名富。<a id="a-9p"></a>不知足者虽富是贫。<a id="a-9q"></a>若圣智满乃名大富。<a id="a-9r"></a>我昔曾闻。<a id="a-9s"></a>有优婆塞有人讥呵云最贫穷。<a id="a-9t"></a>而优婆塞乐佛所赞知足之法即顺法相。<a id="a-9u"></a>而说偈言。</p>
  <p id="a9v">无病第一利　　知足第一富</p>
  <p id="a9w">善友第一亲　　涅槃第一乐</p>
  <p id="a9x">时优婆塞说偈已语彼人言。<a id="a-9y"></a>如佛所说知足则富。<a id="a-9z"></a>汝今何故称我贫穷。<a id="a-A0"></a>复说偈言。</p>
  <p id="aA1">虽有诸珍宝　　丰饶资生具</p>
  <p id="aA2">不信三宝者　　说彼最贫穷</p>
  <p id="aA3">虽无诸珍宝　　及以资生具</p>
  <p id="aA4">能信三宝者　　是名第一富</p>
  <p id="aA5">我今敬三宝　　以信为珍玩</p>
  <p id="aA6">汝以何因缘　　说我为贫穷</p>
  <p id="aA7">帝释毗沙门　　虽富众珍宝</p>
  <p id="aA8">如其布施时　　不能一切舍</p>
  <p id="aA9">我心爱知足　　于诸财宝物</p>
  <p id="aAA">无有贪着意　　一切悉能舍</p>
  <p id="aAB">富贵者库藏　　多有众珍宝</p>
  <p id="aAC">水火及盗贼　　悉皆能侵夺</p>
  <p id="aAD">彼若丧失时　　则生大苦恼</p>
  <p id="aAE">良医及妙药　　不能治彼苦</p>
  <p id="aAF">我以信为宝　　无能侵夺者</p>
  <p id="aAG">心意坦然乐　　无诸忧患苦</p>
  <p id="aAH">说是偈已复作是言。<a id="a-AI"></a>是故当知。<a id="a-AJ"></a>虽有库藏象马七宝资生之具。<a id="a-AK"></a>不知足者犹名为贫。<a id="a-AL"></a>是以佛说知足最富。<a id="a-AM"></a>众人闻是语已皆叹善哉。<a id="a-AN"></a>真是正说。<a id="a-AO"></a>有大智慧。<a id="a-AP"></a>名大丈夫。<a id="a-AQ"></a>各相语言。<a id="a-AR"></a>自今已后虽无财宝但有信心。<a id="a-AS"></a>我等见之称为富者。<a id="a-AT"></a>苦集钱财皆为乐故。<a id="a-AU"></a>为欲供给室家眷属令无乏故。<a id="a-AV"></a>如斯之乐正为现身。<a id="a-AW"></a>信心之宝为于累世。<a id="a-AX"></a>于人天中财宝自恣。<a id="a-AY"></a>是故知信为第一财宝。<a id="a-AZ"></a>如此信财于生死中极受快乐无诸苦恼。<a id="a-Aa"></a>金银珍宝能生灾患。<a id="a-Ab"></a>昼夜忧惧畏他劫掠。<a id="a-Ac"></a>然有八危。<a id="a-Ad"></a>以贪着故累世受苦。<a id="a-Ae"></a>以有信故能得戒财施财定财慧财。<a id="a-Af"></a>若无信者云何得有如是等财。<a id="a-Ag"></a>是以信财为最第一。<a id="a-Ah"></a>我有是财。<a id="a-Ai"></a>故于人前自言大富。<a id="a-Aj"></a>我于往昔深积善业。<a id="a-Ak"></a>是以今者因信心知足。<a id="a-Al"></a>而说偈言。</p>
  <p id="aAm">因有信心故　　则不造诸恶</p>
  <p id="aAn">一切诸功德　　以信为使命</p>
  <p id="aAo">信亦如河箭　　驶流甚迅速</p>
  <p id="aAp">能令于心意　　速疾至善法</p>
  <p id="aAq">谁有多财宝　　能胜信巨富</p>
  <p id="aAr">虽有财富者　　失财则贫穷</p>
  <p id="aAs">若其命终时　　舍之而独逝</p>
  <p id="aAt">无随至后世　　信财不丧失</p>
  <p id="aAu">恒常自随逐　　累劫受快乐</p>
  <p id="aAv">世人积财宝　　能生彼贪欲</p>
  <p id="aAw">信财则不尔　　见则生欢喜</p>
  <p id="aAx">于诸财宝中　　信财最为上</p>
  <p id="aAy">显示此义者　　牟尼之所说</p>
  <p id="aAz">是故我非贫　　信财最为胜</p>
  <p id="aB0">余者不名财　　唯信是实财</p>
  <p id="aB1">以信布施者　　财物得增长</p>
  <p id="aB2">不信施彼者　　果报转鲜少</p>
 </body>
</html>