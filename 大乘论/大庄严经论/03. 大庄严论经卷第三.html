<!doctype html>
<html id="z3IBVRryI" data-ver="780">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第三</h1>
  <h2 id="a2">（一一）</h2>
  <p id="a3">复次若有弟子。<a id="a-4"></a>能坚持戒为人宗仰。<a id="a-5"></a>一切世人并敬其师。<a id="a-6"></a>我昔曾闻。<a id="a-7"></a>有诸比丘旷野中行。<a id="a-8"></a>为贼剽掠剥脱衣裳。<a id="a-9"></a>时此群贼惧诸比丘往告聚落尽欲杀害。<a id="a-A"></a>贼中一人先曾出家。<a id="a-B"></a>语同伴言。<a id="a-C"></a>今者何为尽欲杀害。<a id="a-D"></a>比丘之法不得伤草。<a id="a-E"></a>今若以草系诸比丘。<a id="a-F"></a>彼畏伤故终不能得四向驰告。<a id="a-G"></a>贼即以草而系缚之。<a id="a-H"></a>舍之而去。<a id="a-I"></a>诸比丘等既被草缚。<a id="a-J"></a>恐犯禁戒不得挽绝。<a id="a-K"></a>身无衣服为日所炙。<a id="a-L"></a>蚊虻蝇蚤之所唼娆。<a id="a-M"></a>从旦被缚至于日中。<a id="a-N"></a>转到日没晦冥大闇。<a id="a-O"></a>夜行禽狩交横驰走。<a id="a-P"></a>野狐群鸣鸱枭雊呼。<a id="a-Q"></a>恶声啼叫甚可怖畏。<a id="a-R"></a>有老比丘语诸年少。<a id="a-S"></a>汝等善听。<a id="a-T"></a>人命促短如河驶流。<a id="a-U"></a>设处天堂不久磨灭。<a id="a-V"></a>况人间命而可保乎。<a id="a-W"></a>命既不久。<a id="a-X"></a>云何为命而毁禁戒。<a id="a-Y"></a>诸人当知。<a id="a-Z"></a>人身难得。<a id="a-a"></a>佛法难值。<a id="a-b"></a>诸根难具。<a id="a-c"></a>信心难生。<a id="a-d"></a>此一一事皆难值遇。<a id="a-e"></a>譬如盲龟值浮木孔。<a id="a-f"></a>佛之正道不同于彼九十五种邪见倒惑无有果报。<a id="a-g"></a>修行佛道必获正果。<a id="a-h"></a>云何吝惜如此危脆不定之命毁佛圣教。<a id="a-i"></a>若护佛语现世名闻具足功德后受快乐。<a id="a-j"></a>如佛说偈。</p>
  <p id="ak">若有智慧者　　能坚持禁戒</p>
  <p id="al">求人天涅槃　　称意而获得</p>
  <p id="am">名称普闻知　　一切咸供养</p>
  <p id="an">必得人天乐　　亦获解脱果</p>
  <p id="ao">伊罗钵龙王　　以其毁禁戒</p>
  <p id="ap">掏伤树叶故　　命终堕龙中</p>
  <p id="aq">诸佛悉不记　　彼得出龙时</p>
  <p id="ar">能坚持禁戒　　斯事为甚难</p>
  <p id="as">戒相极众多　　分别晓了难</p>
  <p id="at">如剑林棘聚　　处中多伤毁</p>
  <p id="au">愚劣不堪任　　护持如是戒</p>
  <p id="av">是诸比丘为苦所逼。<a id="a-w"></a>不得屈申及以动转。<a id="a-x"></a>恐绝于草伤犯禁戒。<a id="a-y"></a>自相谓言。<a id="a-z"></a>我等修行亦如彼称。<a id="a-10"></a>均平处所不令增减。<a id="a-11"></a>今在怖难恐惧之处。<a id="a-12"></a>执志不亏始别儜健。<a id="a-13"></a>以斯贱命当贸贵法。<a id="a-14"></a>人天之乐及涅槃乐。<a id="a-15"></a>我等今者更无所趣。<a id="a-16"></a>唯当护戒至死不犯。<a id="a-17"></a>即说偈言。</p>
  <p id="a18">我等往昔来　　造作众恶业</p>
  <p id="a19">或得生人道　　窃盗淫他妻</p>
  <p id="a1A">王法受刑戮　　计算不能数</p>
  <p id="a1B">复受地狱苦　　如是亦难计</p>
  <p id="a1C">或受畜生身　　牛羊及鸡犬</p>
  <p id="a1D">獐鹿禽狩等　　为他所杀害</p>
  <p id="a1E">丧身无涯限　　未曾有少利</p>
  <p id="a1F">我等于今者　　为护圣戒故</p>
  <p id="a1G">分舍是微命　　必获大利益</p>
  <p id="a1H">我等今危厄　　必定舍躯命</p>
  <p id="a1I">若当命终后　　生天受快乐</p>
  <p id="a1J">若毁犯禁戒　　现在恶名闻</p>
  <p id="a1K">为人所轻贱　　命终堕恶道</p>
  <p id="a1L">今当共立要　　于此至没命</p>
  <p id="a1M">假使此日光　　曝我身命干</p>
  <p id="a1N">我要持佛戒　　终不中毁犯</p>
  <p id="a1O">假使诸恶狩　　掴裂我手足</p>
  <p id="a1P">终不敢毁犯　　释师子禁戒</p>
  <p id="a1Q">我宁持戒死　　不愿犯禁生</p>
  <p id="a1R">诸比丘等闻老比丘说是偈已。<a id="a-1S"></a>各正其身不动不摇。<a id="a-1T"></a>譬如大树无风之时枝叶不动。<a id="a-1U"></a>时彼国王遇出田猎。<a id="a-1V"></a>渐渐游行至诸比丘所系之处。<a id="a-1W"></a>王遥见之。<a id="a-1X"></a>心生疑惑作是思惟。<a id="a-1Y"></a>彼裸形者为是尼揵为是沙门。<a id="a-1Z"></a>作是念已遣人往看。<a id="a-1a"></a>诸比丘等深生惭愧障蔽其身。<a id="a-1b"></a>使人审知释子沙门。<a id="a-1c"></a>何故知之。<a id="a-1d"></a>右肩黑故。<a id="a-1e"></a>使即还返白言。<a id="a-1f"></a>大王。<a id="a-1g"></a>彼是沙门非为尼揵。<a id="a-1h"></a>即说偈言。</p>
  <p id="a1i">王今应当知　　彼为贼所劫</p>
  <p id="a1j">惭愧为草系　　如钩制大象</p>
  <p id="a1k">于时大王闻是事已。<a id="a-1l"></a>深生疑怪默作是念。<a id="a-1m"></a>我今宜往彼比丘所。<a id="a-1n"></a>作是念已。<a id="a-1o"></a>即说偈言。</p>
  <p id="a1p">青草所系手　　犹如鹦鹉翅</p>
  <p id="a1q">又如祠天羊　　不动亦不摇</p>
  <p id="a1r">虽知处危难　　默住不伤草</p>
  <p id="a1s">如林为火焚　　[犛-未+牙]牛为尾死</p>
  <p id="a1t">说是偈已往至其所。<a id="a-1u"></a>以偈问曰。</p>
  <p id="a1v">身体极丁壮　　无病似有力</p>
  <p id="a1w">以何因缘故　　草系不动转</p>
  <p id="a1x">汝等岂不知　　身自有力耶</p>
  <p id="a1y">为咒所迷惑　　为是苦行耶</p>
  <p id="a1z">为自厌患身　　愿速说其意</p>
  <p id="a20">于是比丘。<a id="a-21"></a>以偈答曰。</p>
  <p id="a22">此草甚脆弱　　顿绝亦不难</p>
  <p id="a23">但为佛世尊　　金刚戒所缚</p>
  <p id="a24">守诸法禁故　　不敢挽顿绝</p>
  <p id="a25">佛说诸草木　　悉是鬼神村</p>
  <p id="a26">我等不敢违　　是以不能绝</p>
  <p id="a27">如似咒场中　　为蛇画境界</p>
  <p id="a28">以神咒力故　　毒蛇不能度</p>
  <p id="a29">牟尼尊画界　　我等不敢越</p>
  <p id="a2A">我等虽护命　　会归于磨灭</p>
  <p id="a2B">愿以持戒死　　终不犯戒生</p>
  <p id="a2C">有德及无德　　俱共舍寿命</p>
  <p id="a2D">有德慧命存　　并复有名称</p>
  <p id="a2E">无德丧慧命　　亦复失名誉</p>
  <p id="a2F">我等诸沙门　　以持戒为力</p>
  <p id="a2G">持戒为良田　　能生诸功德</p>
  <p id="a2H">生天之梯蹬　　名称之种子</p>
  <p id="a2I">得圣之桥津　　诸利之首目</p>
  <p id="a2J">谁有智慧者　　欲坏戒德瓶</p>
  <p id="a2K">尔时国王心甚欢喜。<a id="a-2L"></a>即为比丘解草系缚。<a id="a-2M"></a>而说偈言。</p>
  <p id="a2N">善哉能坚持　　释师子所说</p>
  <p id="a2O">宁舍己身命　　护法不毁犯</p>
  <p id="a2P">我今亦归命　　如是显大法</p>
  <p id="a2Q">归依离热恼　　牟尼解脱尊</p>
  <p id="a2R">坚持禁戒者　　我今亦归命</p>
  <p data-pb></p>
  <h2 id="a2S">（一二）</h2>
  <p id="a2T">复次若人内心贤善则多安隐利益一切。<a id="a-2U"></a>是故智者应修其心恒令贤善。<a id="a-2V"></a>我昔曾闻。<a id="a-2W"></a>有诸比丘。<a id="a-2X"></a>与诸估客入海采宝。<a id="a-2Y"></a>既至海中船舫破坏。<a id="a-2Z"></a>尔时有一年少比丘捉一枚板。<a id="a-2a"></a>上座比丘。<a id="a-2b"></a>不得板故将没水中。<a id="a-2c"></a>于时上座恐怖惶悸。<a id="a-2d"></a>惧为水漂。<a id="a-2e"></a>语年少言。<a id="a-2f"></a>汝宁不忆佛所制戒。<a id="a-2g"></a>当敬上座。<a id="a-2h"></a>汝所得板应以与我。<a id="a-2i"></a>尔时年少即便思惟。<a id="a-2j"></a>如来世尊实有斯语。<a id="a-2k"></a>诸有利乐应先上座。<a id="a-2l"></a>复作是念。<a id="a-2m"></a>我若以板用与上座。<a id="a-2n"></a>必没水中洄澓波浪。<a id="a-2o"></a>大海之难极为深广。<a id="a-2p"></a>我于今者命将不全。<a id="a-2q"></a>又我年少初始出家未得道果。<a id="a-2r"></a>以此为忧。<a id="a-2s"></a>我今舍身用济上座正是其时。<a id="a-2t"></a>作是念已。<a id="a-2u"></a>而说偈言。</p>
  <p id="a2v">我为自全济　　为随佛语胜</p>
  <p id="a2w">无量功德聚　　名称遍十方</p>
  <p id="a2x">躯命极鄙贱　　云何违圣教</p>
  <p id="a2y">我今受佛戒　　至死必坚持</p>
  <p id="a2z">为顺佛语故　　奉板遗身命</p>
  <p id="a30">若不为难事　　终不获难果</p>
  <p id="a31">我若持此板　　必渡大海难</p>
  <p id="a32">若不顺圣旨　　将没生死海</p>
  <p id="a33">我今没水死　　虽死犹名胜</p>
  <p id="a34">若舍佛所教　　失于人天利</p>
  <p id="a35">及以大涅槃　　无上第一乐</p>
  <p id="a36">说是偈已。<a id="a-37"></a>即便舍板持与上座。<a id="a-38"></a>既受板已。<a id="a-39"></a>于时海神感其精诚。<a id="a-3A"></a>即接年少比丘置于岸上。<a id="a-3B"></a>海神合掌白比丘言。<a id="a-3C"></a>我今归依坚持戒者。<a id="a-3D"></a>汝今遭是危难之事能持佛戒。<a id="a-3E"></a>海神说偈。<a id="a-3F"></a>赞比丘曰。</p>
  <p id="a3G">汝真是比丘　　实是苦行者</p>
  <p id="a3H">号尔为沙门　　汝实称斯名</p>
  <p id="a3I">由汝德力故　　众伴及财宝</p>
  <p id="a3J">得免大艰难　　一切安隐出</p>
  <p id="a3K">汝言誓坚固　　敬顺佛所说</p>
  <p id="a3L">汝是大胜人　　能除众患难</p>
  <p id="a3M">我今当云何　　而不加拥护</p>
  <p id="a3N">见谛能持戒　　斯事未为难</p>
  <p id="a3O">凡夫不毁禁　　此乃名希有</p>
  <p id="a3P">比丘处安隐　　清净自谨慎</p>
  <p id="a3Q">能不毁禁戒　　此亦未为难</p>
  <p id="a3R">未获于道迹　　处于大怖畏</p>
  <p id="a3S">舍己所爱命　　护持佛教戒</p>
  <p id="a3T">难为而能为　　此最为希有</p>
  <p data-pb></p>
  <h2 id="a3U">（一三）</h2>
  <p id="a3V">复次若不见道迹。<a id="a-3W"></a>虽复多闻不能得拔生死之苦。<a id="a-3X"></a>是故智者应求见谛。<a id="a-3Y"></a>我昔曾闻。<a id="a-3Z"></a>兄弟二人俱共出家。<a id="a-3a"></a>兄得罗汉。<a id="a-3b"></a>弟诵三藏。<a id="a-3c"></a>时彼罗汉语三藏言。<a id="a-3d"></a>汝可坐禅。<a id="a-3e"></a>三藏报曰。<a id="a-3f"></a>我当坐禅。<a id="a-3g"></a>罗汉比丘复语之言。<a id="a-3h"></a>汝宁不闻佛之所说。<a id="a-3i"></a>夫行道者如救头然。<a id="a-3j"></a>即说偈言。</p>
  <p id="a3k">今日造此事　　未必到明旦</p>
  <p id="a3l">人命不可保　　宜速修善业</p>
  <p id="a3m">死大军来至　　无可求请处</p>
  <p id="a3n">若其命终时　　不知从何道</p>
  <p id="a3o">冥冥随业缘　　莫知路远近</p>
  <p id="a3p">命如风中灯　　不知灭时节</p>
  <p id="a3q">汝言明当作　　斯言甚虚妄</p>
  <p id="a3r">死虎极暴急　　都无有容纵</p>
  <p id="a3s">一旦卒来到　　不待至明日</p>
  <p id="a3t">死王多残害　　汝应生怖畏</p>
  <p id="a3u">当知身危脆　　命速难可保</p>
  <p id="a3v">应勤观内身　　舍弃多闻业</p>
  <p id="a3w">求离世解脱　　超拔生死根</p>
  <p id="a3x">死若卒至时　　悔热无所及</p>
  <p id="a3y">今若见道迹　　后无悔热患</p>
  <p id="a3z">佛法中坚实　　所谓得道迹</p>
  <p id="a40">多闻业虚伪　　应舍莫爱吝</p>
  <p id="a41">虽多闻博达　　不获道迹者</p>
  <p id="a42">譬如盲执灯　　照彼自不睹</p>
  <p id="a43">若欲求自利　　必须见道迹</p>
  <p id="a44">处众师子吼　　言辞善巧妙</p>
  <p id="a45">敷演诸法相　　分别释疑难</p>
  <p id="a46">能令听法众　　皆发欢喜心</p>
  <p id="a47">又使一切人　　悉得于调顺</p>
  <p id="a48">虽有如是事　　临终心错乱</p>
  <p id="a49">堕于恶道中　　智者所嗤笑</p>
  <p id="a4A">汝之所说法　　言词字句满</p>
  <p id="a4B">次第说因果　　美味悦心意</p>
  <p id="a4C">甜如甘蔗浆　　虽能作斯事</p>
  <p id="a4D">不能自调顺　　未断三恶趣</p>
  <p id="a4E">自求得解脱　　空用是事为</p>
  <p id="a4F">凡夫不可信　　宜速求见谛</p>
  <p id="a4G">汝有大名称　　咸云善说法</p>
  <p id="a4H">虽有空名誉　　于汝将何益</p>
  <p id="a4I">当观察内身　　嘿然修禅定</p>
  <p id="a4J">昔来多闻者　　其数甚众多</p>
  <p id="a4K">无常所迁谢　　存者极鲜少</p>
  <p id="a4L">勤苦求名誉　　虽得复散失</p>
  <p id="a4M">佛说有为法　　一切悉无常</p>
  <p id="a4N">过去恒沙佛　　成就三达智</p>
  <p id="a4O">除灭于三障　　一念观三世</p>
  <p id="a4P">斯等诸世尊　　名闻满十方</p>
  <p id="a4Q">今皆般涅槃　　名字亦随灭</p>
  <p id="a4R">是故汝今者　　应勤修精进</p>
  <p id="a4S">舍离于名称　　专求于解脱</p>
  <p id="a4T">三藏答言。<a id="a-4U"></a>正尔当作。<a id="a-4V"></a>未久之间身遇重病。<a id="a-4W"></a>恐命将终深生悔恨。<a id="a-4X"></a>而说偈言。</p>
  <p id="a4Y">怪哉我今日　　于佛圣法中</p>
  <p id="a4Z">戒闻虽具足　　而不得见谛</p>
  <p id="a4a">我今若死者　　与狗亦无别</p>
  <p id="a4b">洄流没生死　　如彼陶家轮</p>
  <p id="a4c">我今可哀愍　　未得证道迹</p>
  <p id="a4d">师长垂慈矜　　劝我学禅思</p>
  <p id="a4e">我不奉法教　　都不习少分</p>
  <p id="a4f">是故于今者　　不得见真谛</p>
  <p id="a4g">我执释迦文　　大明之法灯</p>
  <p id="a4h">而为无明首　　不能自照了</p>
  <p id="a4i">以不能照故　　永没生死苦</p>
  <p id="a4j">其诸同学闻其病患咸来瞻视。<a id="a-4k"></a>见其恐惧皆悉惊愕。<a id="a-4l"></a>各作是言。<a id="a-4m"></a>汝宁不闻佛之所说。<a id="a-4n"></a>多闻之人有智慧力能知无常。<a id="a-4o"></a>是故汝今不应忧怖。<a id="a-4p"></a>时病比丘即便说偈答同学言。</p>
  <p id="a4q">我先蒙教诲　　当习坐禅法</p>
  <p id="a4r">今日至明日　　窳惰自欺诳</p>
  <p id="a4s">令此一生中　　空过无所获</p>
  <p id="a4t">是身如聚沫　　我不深观察</p>
  <p id="a4u">横计为坚实　　不觉死卒至</p>
  <p id="a4v">专著多闻法　　生于最胜想</p>
  <p id="a4w">忽为死蟒吞　　悔恨无所及</p>
  <p id="a4x">如修多罗言　　应当习坐禅</p>
  <p id="a4y">专精莫懈倦　　灭结之所说</p>
  <p id="a4z">佛有如是教　　不能随顺行</p>
  <p id="a50">悔热火所烧　　令我心燋恼</p>
  <p id="a51">我今甚闇劣　　譬如婴愚者</p>
  <p id="a52">于彼六道中　　不知趣何道</p>
  <p id="a53">未知将来世　　得闻佛语不</p>
  <p id="a54">周回三有中　　为遇何等人</p>
  <p id="a55">亦不知未来　　为作何事业</p>
  <p id="a56">或能丧本心　　兴起于三毒</p>
  <p id="a57">不修诸善事　　但造于众恶</p>
  <p id="a58">呜呼大苦哉　　我为自欺诳</p>
  <p id="a59">已得离诸难　　应获出世道</p>
  <p id="a5A">云何为痴误　　放逸而自恣</p>
  <p id="a5B">时诸同学闻说偈已重安慰言。<a id="a-5C"></a>汝既多闻又坚持戒。<a id="a-5D"></a>宜应自宽何为忧怖乃至如是。<a id="a-5E"></a>病比丘言。<a id="a-5F"></a>我今病困。<a id="a-5G"></a>诸贤见舍必死无疑。<a id="a-5H"></a>涕泣流泪而白兄曰。<a id="a-5I"></a>愿少近我。<a id="a-5J"></a>由我愚惑。<a id="a-5K"></a>不奉兄教。<a id="a-5L"></a>今者病笃必就后世。<a id="a-5M"></a>愿兄垂愍当见拔济令离大苦。<a id="a-5N"></a>即说偈言。</p>
  <p id="a5O">同处佛法中　　汝称沙门宝</p>
  <p id="a5P">数数教诫我　　愚劣不承顺</p>
  <p id="a5Q">我以斯事故　　倍复生悔热</p>
  <p id="a5R">盛夏郁蒸气　　猛焰烧燋然</p>
  <p id="a5S">我之背恩教　　悔热复过彼</p>
  <p id="a5T">我今无所恃　　唯当归依汝</p>
  <p id="a5U">于后受身时　　观察莫忘我</p>
  <p id="a5V">令后值佛法　　复还得出家</p>
  <p id="a5W">不虚着法服　　愿心获道果</p>
  <p id="a5X">学问诸余业　　舍之不复为</p>
  <p id="a5Y">专精求解脱　　更无余志求</p>
  <p id="a5Z">假使将来世　　求于见谛者</p>
  <p id="a5a">皮肉及筋骨　　髓脉消干竭</p>
  <p id="a5b">身命趣自在　　终不舍解脱</p>
  <p id="a5c">又愿未来身　　常勤修善法</p>
  <p id="a5d">昼夜六时中　　精进初不废</p>
  <p id="a5e">时病比丘说是偈已。<a id="a-5f"></a>心怀惶悸。<a id="a-5g"></a>其兄见之生大忧愍。<a id="a-5h"></a>而作是言。<a id="a-5i"></a>善哉善哉。<a id="a-5j"></a>子今乃能深生悔恨发于誓愿。<a id="a-5k"></a>但先教汝不用我语。<a id="a-5l"></a>惊悔于后将何所及。<a id="a-5m"></a>而说偈言。</p>
  <p id="a5n">疾病以困笃　　大命不云远</p>
  <p id="a5o">支节皆舒缓　　刀风解其形</p>
  <p id="a5p">汤药所不疗　　医师舍之去</p>
  <p id="a5q">左右咸称言　　怪哉决定死</p>
  <p id="a5r">诸亲妇女等　　对而悲啼哭</p>
  <p id="a5s">临终大恐怖　　惊畏苦难喻</p>
  <p id="a5t">设当平健时　　知死有斯苦</p>
  <p id="a5u">谁不发道意　　克获解脱果</p>
  <p id="a5v">盛年无患时　　懈怠不精进</p>
  <p id="a5w">但营众事务　　不修施戒禅</p>
  <p id="a5x">后遭重病疾　　诸根如火然</p>
  <p id="a5y">临为死所吞　　方悔求修善</p>
  <p id="a5z">彼病比丘即便命终还生人中。<a id="a-60"></a>时阿罗汉以天眼观。<a id="a-61"></a>知其生处数到其家。<a id="a-62"></a>此儿渐大乳母抱持。<a id="a-63"></a>将诣僧坊至罗汉所。<a id="a-64"></a>捉儿不坚失手扑地。<a id="a-65"></a>头打石上儿大嗔恚。<a id="a-66"></a>舍身命终堕地狱中。<a id="a-67"></a>时阿罗汉复以天眼而观察之。<a id="a-68"></a>见在地狱生苦难处。<a id="a-69"></a>即说偈言。</p>
  <p id="a6A">呜呼大毁败　　生处难可救</p>
  <p id="a6B">佛力尚难拔　　况我能救济</p>
  <p id="a6C">系心慧无漏　　非苦所能修</p>
  <p id="a6D">地狱中苦恼　　无有暂乐心</p>
  <p id="a6E">尚无暂乐心　　云何得系念</p>
  <p id="a6F">以无系念故　　不得慧无漏</p>
  <p id="a6G">如是之难处　　云何可救拔</p>
  <p id="a6H">地狱受大苦　　不可以方喻</p>
  <p id="a6I">设复强为譬　　人中死为苦</p>
  <p id="a6J">少可得为喻　　彼苦恒过此</p>
  <p id="a6K">如火着干薪　　无有暂冷时</p>
  <p id="a6L">地狱苦亦尔　　无有暂憩息</p>
  <p id="a6M">地狱中阴身　　皆如融铁聚</p>
  <p id="a6N">热恼烧然苦　　不可得称计</p>
  <p id="a6O">宜应除懈怠　　昼夜不休息</p>
  <p id="a6P">勤修于正道　　必使尽苦际</p>
  <p id="a6Q">是故先修道　　克获解脱果</p>
  <p id="a6R">然后以多闻　　而作妙璎珞</p>
  <p data-pb></p>
  <h2 id="a6S">（一四）</h2>
  <p id="a6T">复次见此事已应生惊悟。<a id="a-6U"></a>尊豪荣位无得常者。<a id="a-6V"></a>我昔曾闻。<a id="a-6W"></a>栴檀罽尼吒王。<a id="a-6X"></a>将欲往诣罽尼吒城。<a id="a-6Y"></a>于其中路见五百乞儿。<a id="a-6Z"></a>同声乞丐言施如我。<a id="a-6a"></a>王闻是语便生悟解。<a id="a-6b"></a>即作是念。<a id="a-6c"></a>彼觉寤我。<a id="a-6d"></a>我于往日曾更贫苦。<a id="a-6e"></a>今若不施后亦如彼。<a id="a-6f"></a>即说偈言。</p>
  <p id="a6g">由其先世时　　多饶钱财宝</p>
  <p id="a6h">说言无可施　　今获斯贫贱</p>
  <p id="a6i">设我今言无　　后亦同于彼</p>
  <p id="a6j">时有辅相名曰天法。<a id="a-6k"></a>下马合掌而白王言。<a id="a-6l"></a>此诸乞儿咸言如我。<a id="a-6m"></a>王答臣言。<a id="a-6n"></a>我闻其语。<a id="a-6o"></a>然我所解与汝有异。<a id="a-6p"></a>汝之所解谓为乞索钱财杂物。<a id="a-6q"></a>我所解者当为汝说。<a id="a-6r"></a>汝今善听。<a id="a-6s"></a>即说偈言。</p>
  <p id="a6t">此诸乞儿等　　故来觉寤我</p>
  <p id="a6u">以斯贫贱形　　示我令得见</p>
  <p id="a6v">自言受此身　　悭不惠施故</p>
  <p id="a6w">放逸所欺诳　　受是苦恼形</p>
  <p id="a6x">愚劣诸乞儿　　示我如此义</p>
  <p id="a6y">自言曾为王　　犹如星中月</p>
  <p id="a6z">宝盖覆顶上　　左右众妓直</p>
  <p id="a70">侍从悉庄严　　闻者皆避路</p>
  <p id="a71">虽有如此等　　种种众妙事</p>
  <p id="a72">由不布施故　　今受贫贱苦</p>
  <p id="a73">福乐迷汝心　　不觉后有苦</p>
  <p id="a74">人帝应当知　　我今甚毒苦</p>
  <p id="a75">宜当修布施　　莫使后如我</p>
  <p id="a76">辅相天法闻是偈已。<a id="a-77"></a>深生欢喜。<a id="a-78"></a>合掌白王。<a id="a-79"></a>如佛言曰。<a id="a-7A"></a>见他受苦当自观察。<a id="a-7B"></a>王于今者实合佛意。<a id="a-7C"></a>见彼乞儿则能觉寤。<a id="a-7D"></a>善哉大王。<a id="a-7E"></a>意细乃尔。<a id="a-7F"></a>能觉是事。<a id="a-7G"></a>善解分别佛所说义。<a id="a-7H"></a>大王称实能持大地。<a id="a-7I"></a>真是地主不虚妄也。<a id="a-7J"></a>所以者何。<a id="a-7K"></a>能善分别佛法深义。<a id="a-7L"></a>聪慧明达。<a id="a-7M"></a>是故称王为大地主。<a id="a-7N"></a>即说偈言。</p>
  <p id="a7O">地主常应尔　　此意为无上</p>
  <p id="a7P">此意难可恒　　能自利亦难</p>
  <p id="a7Q">人身极难得　　信心亦难生</p>
  <p id="a7R">财宝难可足　　福田复难遇</p>
  <p id="a7S">如是一一事　　极难得聚会</p>
  <p id="a7T">譬如大海中　　盲龟值浮孔</p>
  <p id="a7U">如斯之难事　　大王尽具有</p>
  <p id="a7V">是故于今者　　不应恣心意</p>
  <p id="a7W">人身如电光　　暂发不久停</p>
  <p id="a7X">虽复得人身　　危脆不可保</p>
  <p id="a7Y">临终两肩垂　　诸节皆舒缓</p>
  <p id="a7Z">虽有四威仪　　进止不自由</p>
  <p id="a7a">眼目已上眄　　将为死毒中</p>
  <p id="a7b">亲属在其侧　　睹之咸悲泣</p>
  <p id="a7c">以手触其身　　安慰言勿惧</p>
  <p id="a7d">既见亲慰喻　　益更增悲感</p>
  <p id="a7e">决定知已去　　涉于死长途</p>
  <p id="a7f">虽有众财物　　不可为资粮</p>
  <p id="a7g">诸脉断绝时　　颜色皆变异</p>
  <p id="a7h">命来催促已　　如油尽灯灭</p>
  <p id="a7i">当于如斯时　　谁能修布施</p>
  <p id="a7j">持戒及忍辱　　精进禅智等</p>
  <p id="a7k">如斯时未至　　宜应勤用心</p>
  <p data-pb></p>
  <h2 id="a7l">（一五）</h2>
  <p id="a7m">复次若命终时欲赍财宝至于后世。<a id="a-7n"></a>无有是处。<a id="a-7o"></a>唯除布施作诸功德。<a id="a-7p"></a>若惧后世得贫穷者。<a id="a-7q"></a>应修惠施。<a id="a-7r"></a>我昔曾闻。<a id="a-7s"></a>有一国王名曰难陀。<a id="a-7t"></a>是时此王聚积珍宝规至后世。<a id="a-7u"></a>嘿自思惟。<a id="a-7v"></a>我今当集一国珍宝使外无余。<a id="a-7w"></a>贪聚财故以自己女置淫女楼上。<a id="a-7x"></a>敕侍人言。<a id="a-7y"></a>若有人赍宝来求女者。<a id="a-7z"></a>其人并宝将至我边。<a id="a-80"></a>如是集敛一国钱宝。<a id="a-81"></a>悉皆荡尽聚于王库。<a id="a-82"></a>时有寡妇唯有一子心甚敬爱。<a id="a-83"></a>而其此子见于王女仪容镶玮姿貌非凡。<a id="a-84"></a>心甚耽着。<a id="a-85"></a>家无财物。<a id="a-86"></a>无以自通。<a id="a-87"></a>遂至结病。<a id="a-88"></a>身体羸瘦气息微惙。<a id="a-89"></a>母问子言何患乃尔。<a id="a-8A"></a>子具以状启白于母。<a id="a-8B"></a>我若不得与彼交往。<a id="a-8C"></a>定死不疑。<a id="a-8D"></a>母语子言。<a id="a-8E"></a>国内所有一切钱宝尽无遗余。<a id="a-8F"></a>何处得宝。<a id="a-8G"></a>复更思惟。<a id="a-8H"></a>汝父死时。<a id="a-8I"></a>口中有一金钱。<a id="a-8J"></a>汝若发塳可得彼钱。<a id="a-8K"></a>以用自通。<a id="a-8L"></a>即随母言。<a id="a-8M"></a>往发父塳开口取钱。<a id="a-8N"></a>既得钱已至王女边。<a id="a-8O"></a>尔时王女遣送此人并所与钱以示于王。<a id="a-8P"></a>王见之已语此人言。<a id="a-8Q"></a>国内金宝一切荡尽除我库中。<a id="a-8R"></a>汝于何处得是钱来。<a id="a-8S"></a>汝于今者必得伏藏。<a id="a-8T"></a>种种拷楚征得钱处。<a id="a-8U"></a>此人白王。<a id="a-8V"></a>我实不得地中伏藏。<a id="a-8W"></a>我母示我。<a id="a-8X"></a>亡父死时置钱口中。<a id="a-8Y"></a>我发塳取故得是钱。<a id="a-8Z"></a>时王遣人往捡虚实。<a id="a-8a"></a>使人既到果见死父口中钱处。<a id="a-8b"></a>然后方信。<a id="a-8c"></a>王闻是已而自思忖。<a id="a-8d"></a>我先聚集一切宝物。<a id="a-8e"></a>望持此宝至于后世。<a id="a-8f"></a>彼父一钱尚不能得赍持而去。<a id="a-8g"></a>况复多也。<a id="a-8h"></a>即说偈言。</p>
  <p id="a8i">我先勤聚集　　一切众珍宝</p>
  <p id="a8j">望赍诸钱物　　随己至后世</p>
  <p id="a8k">今观发塳者　　还夺金钱取</p>
  <p id="a8l">一钱尚不随　　况复多珍宝</p>
  <p id="a8m">复作是思惟　　当设何方便</p>
  <p id="a8n">得使诸珍宝　　随我至后世</p>
  <p id="a8o">昔者顶生王　　将从诸军众</p>
  <p id="a8p">并象马七宝　　悉到于天上</p>
  <p id="a8q">罗摩造草桥　　得至楞伽城</p>
  <p id="a8r">吾今欲升天　　无有诸梯蹬</p>
  <p id="a8s">欲诣楞伽城　　又复无津梁</p>
  <p id="a8t">我今无方计　　持宝至后世</p>
  <p id="a8u">时有辅相聪慧知机。<a id="a-8v"></a>已知王意而作是言。<a id="a-8w"></a>王所说者正是其理。<a id="a-8x"></a>若受后身必须财宝。<a id="a-8y"></a>然今珍宝及以象马。<a id="a-8z"></a>不可赍持至于后世。<a id="a-90"></a>何以故。<a id="a-91"></a>王今此身尚自不能至于后世。<a id="a-92"></a>况复财宝象马者乎。<a id="a-93"></a>当设何方令此珍宝得至后身。<a id="a-94"></a>唯有施与沙门婆罗门贫穷乞儿。<a id="a-95"></a>福报资人必至后世。<a id="a-96"></a>即说偈言。</p>
  <p id="a97">庄严面目者　　临水见胜好</p>
  <p id="a98">好丑随其面　　影悉现水中</p>
  <p id="a99">庄严则影好　　垢秽则影丑</p>
  <p id="a9A">今身如面貌　　后受形如影</p>
  <p id="a9B">庄严形戒慧　　后得可爱果</p>
  <p id="a9C">若作恶行者　　后受报甚苦</p>
  <p id="a9D">信心以财物　　供养父母师</p>
  <p id="a9E">沙门婆罗门　　贫穷困厄者</p>
  <p id="a9F">即是后有水　　于中见面像</p>
  <p id="a9G">施戒慧业影　　亦复彼中现</p>
  <p id="a9H">王有众营从　　宫人诸婇女</p>
  <p id="a9I">臣佐及吏民　　音乐等倡妓</p>
  <p id="a9J">如其命终时　　悲恋送塳间</p>
  <p id="a9K">到已便还家　　无一随从者</p>
  <p id="a9L">后宫侍直等　　库藏众珍宝</p>
  <p id="a9M">象马宝辇舆　　一切娱乐具</p>
  <p id="a9N">国邑诸人民　　苑园游戏处</p>
  <p id="a9O">悉舍而独逝　　亦无随去者</p>
  <p id="a9P">唯有善恶业　　随逐终不放</p>
  <p id="a9Q">若人临终喘气粗出。<a id="a-9R"></a>喉舌干燋不能下水言语不了。<a id="a-9S"></a>瞻视不端筋脉断绝。<a id="a-9T"></a>刀风解形支节舒缓。<a id="a-9U"></a>机关止废不能动转。<a id="a-9V"></a>举体酸痛如被针刺。<a id="a-9W"></a>命尽终时见大黑闇如坠深坑。<a id="a-9X"></a>独游旷野无有党侣。<a id="a-9Y"></a>唯有修福为作亲伴而拥护之。<a id="a-9Z"></a>若为后世宜速修福。<a id="a-9a"></a>即说偈言。</p>
  <p id="a9b">若人命终时　　独往无伴党</p>
  <p id="a9c">毕定当舍离　　所爱诸亲友</p>
  <p id="a9d">独游黑闇中　　可畏恐怖处</p>
  <p id="a9e">亲爱皆别离　　孤茕无徒伴</p>
  <p id="a9f">是故应庄严　　善法之资粮</p>
  <p id="a9g">为满此义故。<a id="a-9h"></a>婆罗留支以六偈赞王。<a id="a-9i"></a>即说偈言。</p>
  <p id="a9j">虽有诸珍宝　　积聚如雪山</p>
  <p id="a9k">象马众宝车　　谋臣及咒术</p>
  <p id="a9l">专念死时至　　不可以救免</p>
  <p id="a9m">宜修诸善业　　为己得利乐</p>
  <p id="a9n">目如青莲者　　应勤行戒施</p>
  <p id="a9o">死为大恐畏　　闻者皆恐惧</p>
  <p id="a9p">一切诸世间　　无不终没者</p>
  <p id="a9q">以是故大王　　宜应观死苦</p>
  <p id="a9r">目如青莲者　　应当修善业</p>
  <p id="a9s">为己得利乐　　宜勤行戒施</p>
  <p id="a9t">人命寿终时　　财宝不随逐</p>
  <p id="a9u">壮色及盛年　　终不还重至</p>
  <p id="a9v">目如青莲者　　应当修善业</p>
  <p id="a9w">为己得利乐　　宜勤行戒施</p>
  <p id="a9x">弥力那侯沙　　耶耶帝大王</p>
  <p id="a9y">及屯豆摩罗　　娑加跌利不</p>
  <p id="a9z">翘离奢势夫　　踰越频世波</p>
  <p id="aA0">如是人中上　　众胜大王等</p>
  <p id="aA1">军众及群宫　　悉皆灭没去</p>
  <p id="aA2">欣戚相续生　　意念次第起</p>
  <p id="aA3">目如青莲者　　应当修善业</p>
  <p id="aA4">使己受快乐　　宜勤行戒施</p>
  <p id="aA5">财宝及荣贵　　此事难可遇</p>
  <p id="aA6">福禄非恒有　　身力有增损</p>
  <p id="aA7">一切无定相　　地主亦非常</p>
  <p id="aA8">如此最难事　　今悉具足得</p>
  <p id="aA9">目如青莲者　　应具修诸善</p>
  <p id="aAA">使己受快乐　　宜勤修戒施</p>
  <p id="aAB">劲勇有力者　　能越渡大海</p>
  <p id="aAC">专念健丈夫　　能超度诸山</p>
  <p id="aAD">设作如斯事　　未足名为难</p>
  <p id="aAE">能利益后世　　是事乃为难</p>
  <p data-pb></p>
  <h2 id="aAF">（一六）</h2>
  <p id="aAG">复次此身不坚。<a id="a-AH"></a>是故智者应当分别供养尊长。<a id="a-AI"></a>是则名为以不坚法易坚固法。<a id="a-AJ"></a>我昔曾闻。<a id="a-AK"></a>牟尼种中有王名曰阿育。<a id="a-AL"></a>信乐三宝。<a id="a-AM"></a>若于静处见佛弟子。<a id="a-AN"></a>不问长幼必为下马接足而礼。<a id="a-AO"></a>尔时彼王有一大臣。<a id="a-AP"></a>号名耶赊。<a id="a-AQ"></a>邪见不信。<a id="a-AR"></a>见王礼敬诸比丘等。<a id="a-AS"></a>深生谤毁。<a id="a-AT"></a>而白王言。<a id="a-AU"></a>此诸沙门皆是杂种而得出家。<a id="a-AV"></a>非诸刹利及婆罗门。<a id="a-AW"></a>亦杂毗舍首陀罗等。<a id="a-AX"></a>又诸皮作及能织者。<a id="a-AY"></a>巧作塼瓦剃须发师。<a id="a-AZ"></a>亦有下贱旃陀罗等。<a id="a-Aa"></a>大王何故而为作礼。<a id="a-Ab"></a>王闻是语默然不报。<a id="a-Ac"></a>别于后时集诸大臣。<a id="a-Ad"></a>敕诸人言。<a id="a-Ae"></a>我于今者须种种头不听杀害。<a id="a-Af"></a>仰汝等辈得自死者。<a id="a-Ag"></a>即语诸臣。<a id="a-Ah"></a>汝今某甲仰得是头。<a id="a-Ai"></a>复告某甲仰得彼头。<a id="a-Aj"></a>如是展转遍敕诸臣。<a id="a-Ak"></a>仰得异头不听共同。<a id="a-Al"></a>别告耶赊。<a id="a-Am"></a>今又仰汝取自死人头。<a id="a-An"></a>各各皆使于市中卖。<a id="a-Ao"></a>如是头等余头皆售。<a id="a-Ap"></a>唯有人头。<a id="a-Aq"></a>见者恶贱。<a id="a-Ar"></a>远避而去无肯买者。<a id="a-As"></a>众人见之咸皆骂辱而语之言。<a id="a-At"></a>汝非旃陀罗夜叉罗刹。<a id="a-Au"></a>云何乃捉死人头行。<a id="a-Av"></a>被骂辱已还诣王边。<a id="a-Aw"></a>而白王言。<a id="a-Ax"></a>我卖人头不能令售返被呵骂。<a id="a-Ay"></a>王复语言。<a id="a-Az"></a>若不得价但当虚与。<a id="a-B0"></a>时彼耶赊寻奉王教。<a id="a-B1"></a>入市唱告欲虚与人。<a id="a-B2"></a>市人见已复加骂辱无肯取者。<a id="a-B3"></a>耶赊惭愧还至王所。<a id="a-B4"></a>向王合掌。<a id="a-B5"></a>而说偈言。</p>
  <p id="aB6">牛驴及象马　　猪羊诸畜头</p>
  <p id="aB7">一切悉获价　　竞共诤买取</p>
  <p id="aB8">诸头尽有用　　唯人头秽恶</p>
  <p id="aB9">无有一可用　　虚与不肯取</p>
  <p id="aBA">而返被呵骂　　况复有买者</p>
  <p id="aBB">王问耶赊。<a id="a-BC"></a>汝卖人头何故不售。<a id="a-BD"></a>耶赊白王。<a id="a-BE"></a>人所恶贱无肯买者。<a id="a-BF"></a>王复问言。<a id="a-BG"></a>唯此一头为可憎恶。<a id="a-BH"></a>一切人头悉可恶乎。<a id="a-BI"></a>耶赊答王。<a id="a-BJ"></a>一切人头悉可恶贱非独此一。<a id="a-BK"></a>王复问言如是我头亦复如是为人恶耶。<a id="a-BL"></a>耶赊闻已惧不敢对默然而住。<a id="a-BM"></a>王复语言。<a id="a-BN"></a>我于今者施汝无畏。<a id="a-BO"></a>以实而说。<a id="a-BP"></a>我今此头亦可恶耶。<a id="a-BQ"></a>耶赊对曰。<a id="a-BR"></a>王头亦尔。<a id="a-BS"></a>王复语言。<a id="a-BT"></a>为审尔不。<a id="a-BU"></a>耶赊复言。<a id="a-BV"></a>审尔大王。<a id="a-BW"></a>王告耶赊。<a id="a-BX"></a>若此人头贵贱等同皆可恶者。<a id="a-BY"></a>汝今云何自恃豪贵种姓色智以自矜高。<a id="a-BZ"></a>而欲遮我礼敬沙门诸释种子。<a id="a-Ba"></a>即说偈言。</p>
  <p id="aBb">唯有此人头　　见者咸讥呵</p>
  <p id="aBc">卖之无所直　　虚与恶不近</p>
  <p id="aBd">遥见皆生嗔　　言不祥鄙恶</p>
  <p id="aBe">此头脓血污　　鄙贱甚可恶</p>
  <p id="aBf">以斯下贱头　　贸易功德首</p>
  <p id="aBg">虽向彼屈申　　毫厘无损减</p>
  <p id="aBh">王告耶赊言　　汝虽见比丘</p>
  <p id="aBi">杂种而卑贱　　不能睹其内</p>
  <p id="aBj">真实有道德　　汝愚痴邪见</p>
  <p id="aBk">迷惑错乱心　　计己婆罗门</p>
  <p id="aBl">独有解脱分　　自余诸种姓</p>
  <p id="aBm">无得解脱者　　若欲为婚姻</p>
  <p id="aBn">当求于种族　　若求善法者</p>
  <p id="aBo">安用种族为　　若其求法者</p>
  <p id="aBp">不应观种姓　　虽生上族中</p>
  <p id="aBq">造作极恶行　　众人皆呵责</p>
  <p id="aBr">是则名下贱　　种族虽卑微</p>
  <p id="aBs">内有实道行　　为人所尊奉</p>
  <p id="aBt">是则名尊贵　　德行既充满</p>
  <p id="aBu">云何不礼敬　　心恶使形贱</p>
  <p id="aBv">意善令身贵　　沙门修诸善</p>
  <p id="aBw">信戒施闻具　　是故可尊尚</p>
  <p id="aBx">宜应深恭敬　　造作恶行者</p>
  <p id="aBy">汝今宁不闻　　释种具大悲</p>
  <p id="aBz">牛王正道者　　所说之法耶</p>
  <p id="aC0">以三危脆法　　贸易三坚法</p>
  <p id="aC1">佛无有异语　　故我不敢违</p>
  <p id="aC2">若违世尊教　　不名为亲善</p>
  <p id="aC3">譬如压甘蔗　　取汁弃其滓</p>
  <p id="aC4">人身亦如是　　为死之所压</p>
  <p id="aC5">尸骸委在地　　不能复进止</p>
  <p id="aC6">供敬修诸善　　是故应当知</p>
  <p id="aC7">以此败坏身　　贸易坚牢法</p>
  <p id="aC8">犹如火烧舍　　智者出财物</p>
  <p id="aC9">如水没伏藏　　亦应速出宝</p>
  <p id="aCA">此身终败坏　　宜贸易坚法</p>
  <p id="aCB">愚人不分别　　坚与不坚法</p>
  <p id="aCC">死军卒来至　　如入摩竭口</p>
  <p id="aCD">当于如是时　　惊恐大怖畏</p>
  <p id="aCE">如酪取生酥　　及以于醍醐</p>
  <p id="aCF">取已酪瓶破　　不生大苦恼</p>
  <p id="aCG">此身亦如是　　取其坚实善</p>
  <p id="aCH">于后命尽时　　终不生悔恨</p>
  <p id="aCI">不修诸善行　　憍慢而纵逸</p>
  <p id="aCJ">死法卒来至　　破身之瓶器</p>
  <p id="aCK">其心极燋热　　犹为火所烧</p>
  <p id="aCL">忧结喻如火　　酪瓶喻如身</p>
  <p id="aCM">汝不应遮我　　修善取坚法</p>
  <p id="aCN">愚痴黑暗者　　自言我尊贵</p>
  <p id="aCO">我执十力尊　　言说之灯炬</p>
  <p id="aCP">照察己身中　　贵贱无差别</p>
  <p id="aCQ">皮肉筋骨等　　三十六种物</p>
  <p id="aCR">贵贱悉同等　　有何差别相</p>
  <p id="aCS">名衣及上服　　众具有别异</p>
  <p id="aCT">智者宜勤身　　作恭敬礼拜</p>
  <p id="aCU">役使行诸善　　是名取坚法</p>
  <p id="aCV">何故说斯者　　此身如电遄</p>
  <p id="aCW">泡沫及沙聚　　芭蕉无坚实</p>
  <p id="aCX">如此危脆身　　修善百劫住</p>
  <p id="aCY">坚于须弥山　　及以于大地</p>
  <p id="aCZ">智者应如是　　贸易坚实法</p>
 </body>
</html>