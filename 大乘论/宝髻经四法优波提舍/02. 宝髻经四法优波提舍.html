<!doctype html>
<html id="z3IBVYl10s" data-ver="627">
 <head>
  <meta charset="utf-8">
  <meta author="天亲菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">宝髻经四法优波提舍</h1>
  <p id="a2">如是我闻。<a id="a-3"></a>一时婆伽婆住王舍城耆阇崛山中。<a id="a-4"></a>与大比丘僧大菩萨众俱。<a id="a-5"></a>尔时世尊告宝髻菩萨言。<a id="a-6"></a>善男子。<a id="a-7"></a>菩萨四种发起精进不离布施。<a id="a-8"></a>何等为四。<a id="a-9"></a>一者满足一切众生发起精进。<a id="a-A"></a>二者满足一切佛法发起精进。<a id="a-B"></a>三者究竟相随形好发起精进。<a id="a-C"></a>四者清净佛之世界发起精进。<a id="a-D"></a>如是四种发起精进。<a id="a-E"></a>乃至尽此修多罗说。</p>
  <p id="aF">如是菩萨四种正法。<a id="a-G"></a>大乘经摄诸菩萨行证明说。<a id="a-H"></a>此今解释。<a id="a-I"></a>以何义故彼不可量无垢精勤不动最胜坚固精进大力具足如是。<a id="a-J"></a>世尊而说此经偈言。</p>
  <p id="aK">世尊牟尼王　　不可量精进</p>
  <p id="aL">无垢勤不动　　最胜精进力</p>
  <p id="aM">说此修多罗　　为何所饶益</p>
  <p id="aN">又复何义名为世尊。<a id="a-O"></a>何所饶益在王舍城。<a id="a-P"></a>以何义故世尊告彼宝髻菩萨。<a id="a-Q"></a>何故菩萨名为宝髻。<a id="a-R"></a>彼善男子菩萨四种发起精进不离布施。<a id="a-S"></a>如是菩萨是何种姓。<a id="a-T"></a>此义须释。<a id="a-U"></a>何故发起四种精进不多不少。<a id="a-V"></a>何者布施几种布施。<a id="a-W"></a>满足众生发起精进。<a id="a-X"></a>此应解释。<a id="a-Y"></a>何者众生为有为无。<a id="a-Z"></a>众生若有。<a id="a-a"></a>一切诸法离众生说云何可避。<a id="a-b"></a>众生若无。<a id="a-c"></a>而言满足一切众生则不相应。<a id="a-d"></a>菩萨布施为当满足。<a id="a-e"></a>一切众生为不满足。<a id="a-f"></a>若皆满足何因缘故。<a id="a-g"></a>一切众生不觉不知。<a id="a-h"></a>如世尊说彼言龙王。<a id="a-i"></a>若我四法已取众生。<a id="a-j"></a>彼诸众生一切皆应知我说法。<a id="a-k"></a>若不满足自违所说修多罗言。</p>
  <p id="al">若说满足。<a id="a-m"></a>一切佛法发起精进。<a id="a-n"></a>彼说何者名为佛法。<a id="a-o"></a>又复云何菩萨布施。<a id="a-p"></a>如是满足一切佛法。<a id="a-q"></a>何须更说六波罗蜜。<a id="a-r"></a>若彼布施如是满足。<a id="a-s"></a>是则无有五波罗蜜。<a id="a-t"></a>若有六者。<a id="a-u"></a>自违所说修多罗言。</p>
  <p id="av">若说究竟相随形好。<a id="a-w"></a>发起精进相随形好。<a id="a-x"></a>此义须说何者相好。<a id="a-y"></a>又复此义世尊已说。<a id="a-z"></a>若世尊说究竟相好。<a id="a-10"></a>发起精进尸波罗蜜。<a id="a-11"></a>佛如是说。<a id="a-12"></a>若有菩萨悕望欲得相随形好而布施者。<a id="a-13"></a>当知彼是取着菩萨。<a id="a-14"></a>以何义故。<a id="a-15"></a>此中随说尸波罗蜜。<a id="a-16"></a>彼处则遮如是因缘。<a id="a-17"></a>此义须说。</p>
  <p id="a18">若说清净佛之世界发起精进。<a id="a-19"></a>诸佛世界几种清净几种不净。<a id="a-1A"></a>此义须说。<a id="a-1B"></a>又此世尊释迦牟尼佛之世界。<a id="a-1C"></a>为是清净为不清净。<a id="a-1D"></a>若皆清净违阿弥陀庄严经说。<a id="a-1E"></a>于彼经中如来说言。</p>
  <p id="a1F">我今出于五浊恶世。<a id="a-1G"></a>阿耨多罗三藐三菩提觉。<a id="a-1H"></a>若不清净。<a id="a-1I"></a>何故此说菩萨四种发起精进不离布施。<a id="a-1J"></a>此义须说。<a id="a-1K"></a>以要言之。<a id="a-1L"></a>何者满足一切众生发起精进如是。<a id="a-1M"></a>乃至何者清净佛之世界发起精进。<a id="a-1N"></a>世尊已说此皆是难。</p>
  <p id="a1O">如是第一无垢清净胜修多罗。<a id="a-1P"></a>如所问难彼义今说。<a id="a-1Q"></a>此所说法其义云何。<a id="a-1R"></a>以何义故。<a id="a-1S"></a>彼无障碍不可称量。<a id="a-1T"></a>离垢胜慧不可思议。<a id="a-1U"></a>胜身口意第一天人阿修罗众之所供养。<a id="a-1V"></a>寂静胜行不可思议。<a id="a-1W"></a>无等等光已说。<a id="a-1X"></a>此经偈言。</p>
  <p id="a1Y">无碍广无量　　胜慧三界上</p>
  <p id="a1Z">身不可思议　　口意亦如是</p>
  <p id="a1a">天人阿修罗　　众等所供养</p>
  <p id="a1b">何义故说此　　无上离垢行</p>
  <p id="a1c">正教佛已说　　寂静第一行</p>
  <p id="a1d">有不可思议　　无等等光明</p>
  <p id="a1e">此义今说为有疑者断疑饶益。<a id="a-1f"></a>于大会中有天有人。<a id="a-1g"></a>有阿修罗若龙夜叉鸠槃茶等闻佛世尊为菩萨说。<a id="a-1h"></a>饮食车乘衣服庄严。<a id="a-1i"></a>种种珍宝。<a id="a-1j"></a>若马若象。<a id="a-1k"></a>修道之处园林戏处。<a id="a-1l"></a>城邑聚落多人住处。<a id="a-1m"></a>或以洲埏妻子头目手足心皮肉血骨髓上身等分以用布施。<a id="a-1n"></a>闻此说已生于疑心。<a id="a-1o"></a>菩萨几许发起精进。<a id="a-1p"></a>如是种种难行布施。<a id="a-1q"></a>如来观知彼生疑心。<a id="a-1r"></a>断彼疑故为说此经言。<a id="a-1s"></a>善男子。<a id="a-1t"></a>菩萨四种发起精进不离布施。<a id="a-1u"></a>一切智人已说此法。<a id="a-1v"></a>非谓菩萨懈怠布施。<a id="a-1w"></a>是故四种发起精进如是饶益。</p>
  <p id="a1x">又复如来何所饶益。<a id="a-1y"></a>而说如是檀波罗蜜施行清净。<a id="a-1z"></a>有人忆念。<a id="a-20"></a>欲闻佛说檀波罗蜜施行清净。<a id="a-21"></a>闻已饶益。<a id="a-22"></a>何人欲闻此。<a id="a-23"></a>我今说所谓宝髻诸菩萨等。<a id="a-24"></a>如是大圣菩萨众俱。<a id="a-25"></a>善应世界而来至此。<a id="a-26"></a>种种胜妙供养世尊。<a id="a-27"></a>供养已讫问言。<a id="a-28"></a>世尊。<a id="a-29"></a>未知菩萨几种净行。<a id="a-2A"></a>愿世尊说。<a id="a-2B"></a>我今欲闻。<a id="a-2C"></a>世尊说言。<a id="a-2D"></a>善男子。<a id="a-2E"></a>菩萨具有四种净行。<a id="a-2F"></a>何等为四。<a id="a-2G"></a>一者波罗蜜净行。<a id="a-2H"></a>二者菩提分法净行。<a id="a-2I"></a>三者通智究竟净行。<a id="a-2J"></a>四者众生淳熟净行。<a id="a-2K"></a>何者布施波罗蜜净行。<a id="a-2L"></a>彼云何说。<a id="a-2M"></a>彼世尊说菩萨四种发起精进。<a id="a-2N"></a>不离布施如是等如是饶益。</p>
  <p id="a2O">又复此义何所利益。<a id="a-2P"></a>此我今说为自利益为他利益。<a id="a-2Q"></a>不知自他利益因故。<a id="a-2R"></a>如来示彼自他利因。<a id="a-2S"></a>是故为说此修多罗。<a id="a-2T"></a>一切智人何以故示。<a id="a-2U"></a>有人起发菩提心已。<a id="a-2V"></a>四种发起精进布施。<a id="a-2W"></a>彼人自他利益具足。<a id="a-2X"></a>非唯忆念。</p>
  <p id="a2Y">究竟相好发起精进。<a id="a-2Z"></a>满足佛法发起精进。<a id="a-2a"></a>是故布施得自利益满足。<a id="a-2b"></a>众生发起精进。<a id="a-2c"></a>净佛世界发起精进。<a id="a-2d"></a>是故布施得他利益如是饶益。</p>
  <p id="a2e">又复更有何所饶益。<a id="a-2f"></a>此义今说。<a id="a-2g"></a>若有菩萨不学施智。<a id="a-2h"></a>令彼菩萨学施智故。<a id="a-2i"></a>如是饶益一切智示。<a id="a-2j"></a>若有菩萨不学施智而亦行施。<a id="a-2k"></a>得名为施非波罗蜜。<a id="a-2l"></a>如世尊说檀波罗蜜。<a id="a-2m"></a>彼中说言。<a id="a-2n"></a>若人恒伽河沙等劫修行布施不学施智。<a id="a-2o"></a>如是菩萨得名为施非波罗蜜。</p>
  <p id="a2p">又复更有何所饶益。<a id="a-2q"></a>此义今说。<a id="a-2r"></a>若有菩萨欲少行施多得果报。<a id="a-2s"></a>以何方便。<a id="a-2t"></a>彼不学人一切智人善方便。<a id="a-2u"></a>学彼不学人。<a id="a-2v"></a>饶益彼故为说此经。<a id="a-2w"></a>一切智人四种示现。<a id="a-2x"></a>以此方便少行布施多得果报。<a id="a-2y"></a>如善方便修多罗说。<a id="a-2z"></a>善方便菩萨少施作广。<a id="a-30"></a>广作无量如是饶益。</p>
  <p id="a31">又复更有何所饶益。<a id="a-32"></a>此义今说。<a id="a-33"></a>若有菩萨离于愿智。<a id="a-34"></a>令彼菩萨愿智和合。<a id="a-35"></a>如是饶益。<a id="a-36"></a>一切智示。<a id="a-37"></a>菩萨无愿则不布施。<a id="a-38"></a>又如是愿。<a id="a-39"></a>我今食等布施满足。<a id="a-3A"></a>愿未来世以无上法布施。<a id="a-3B"></a>满足力无所畏不共法等。<a id="a-3C"></a>如是佛法相随形好皆悉证得。<a id="a-3D"></a>我得善净佛之世界如是饶益。</p>
  <p id="a3E">又复更有何所饶益。<a id="a-3F"></a>此义今说。<a id="a-3G"></a>菩萨求于四种具足不学其因。<a id="a-3H"></a>学因饶益一切智示。<a id="a-3I"></a>若汝欲求四种具足。<a id="a-3J"></a>应行四种发起精进行于布施。<a id="a-3K"></a>何等为四。<a id="a-3L"></a>一者众僧具足。<a id="a-3M"></a>二者智具足。<a id="a-3N"></a>三者身具足。<a id="a-3O"></a>四者佛世界具足。<a id="a-3P"></a>一切智示。<a id="a-3Q"></a>若汝欲求四种具足。<a id="a-3R"></a>应行四种发起精进行于布施。<a id="a-3S"></a>若说满足一切众生。<a id="a-3T"></a>发起精进得僧具足。<a id="a-3U"></a>若说满足一切佛法。<a id="a-3V"></a>发起精进得智具足。<a id="a-3W"></a>若说究竟相随形好。<a id="a-3X"></a>发起精进得身具足。<a id="a-3Y"></a>若说清净佛之世界。<a id="a-3Z"></a>发起精进得佛世界具足。<a id="a-3a"></a>如是饶益自他利益故。<a id="a-3b"></a>说此经。</p>
  <p id="a3c">又复何义名为世尊。<a id="a-3d"></a>何所饶益在王舍城。<a id="a-3e"></a>此之二难如菩提心忧波提舍。<a id="a-3f"></a>彼说应知。</p>
  <p id="a3g">何故菩萨名宝髻者。<a id="a-3h"></a>彼义今说。<a id="a-3i"></a>如是无量无数百千阿僧祇劫。<a id="a-3j"></a>善根究竟得珠宝髻。<a id="a-3k"></a>直十三千大千世界满中七宝。<a id="a-3l"></a>是故彼圣名为宝髻。<a id="a-3m"></a>譬如以手执金刚故名金刚手。<a id="a-3n"></a>如是髻中有宝珠故名为宝髻。<a id="a-3o"></a>三善具足忧波提舍。<a id="a-3p"></a>彼说应知。</p>
  <p id="a3q">何故发起四种精进不多不少。<a id="a-3r"></a>彼义今说。<a id="a-3s"></a>以思念因此之四种发起精进。<a id="a-3t"></a>思念饶益具足究竟。<a id="a-3u"></a>彼有何物思念饶益。<a id="a-3v"></a>此我今说自他利益。<a id="a-3w"></a>彼不须多亦不得少。<a id="a-3x"></a>又复思念饶益究竟不得说少。<a id="a-3y"></a>如是四种。<a id="a-3z"></a>世尊已说。<a id="a-40"></a>譬如丈夫两脚得行更不用多一不得行。<a id="a-41"></a>此亦如是。</p>
  <p id="a42">何者布施。<a id="a-43"></a>几种布施。<a id="a-44"></a>此二种难。<a id="a-45"></a>三善具足忧波提舍。<a id="a-46"></a>彼说应知。<a id="a-47"></a>何者众生为有为无。<a id="a-48"></a>如菩提心优婆提舍。<a id="a-49"></a>彼说应知。<a id="a-4A"></a>菩萨布施为当满足。<a id="a-4B"></a>一切众生为不满足。<a id="a-4C"></a>彼义今说。<a id="a-4D"></a>菩萨满足云何满足。<a id="a-4E"></a>菩萨普于一切众生。<a id="a-4F"></a>心皆平等舍一切物普施众生。<a id="a-4G"></a>满足一切众生愿故。<a id="a-4H"></a>菩萨云何舍一切物所有一切内外之物。<a id="a-4I"></a>愿令一切众生解脱清净心。<a id="a-4J"></a>舍乞求人来如自己物自物想。<a id="a-4K"></a>取一切众生平等心故。<a id="a-4L"></a>若菩萨施离彼我过。<a id="a-4M"></a>舍衣食等。<a id="a-4N"></a>布施满足一切众生。<a id="a-4O"></a>若不取者非菩萨过。<a id="a-4P"></a>菩萨心施一切乞者。<a id="a-4Q"></a>犹如龙王。<a id="a-4R"></a>譬如龙王一切求者皆悉等与。<a id="a-4S"></a>若不受者非龙王过。<a id="a-4T"></a>譬如龙王兴大密云覆于虚空平等降雨。<a id="a-4U"></a>药草丛林树木生长。<a id="a-4V"></a>陂池悉满。<a id="a-4W"></a>高处不受非龙王咎。<a id="a-4X"></a>如是菩萨平等普施一切乞者。<a id="a-4Y"></a>若有不受非菩萨过。<a id="a-4Z"></a>满足一切众生愿故。<a id="a-4a"></a>菩萨布施作如是愿。<a id="a-4b"></a>我为满足一切众生无上乐故。<a id="a-4c"></a>种种物施一切生处。<a id="a-4d"></a>我常满足一切众生。<a id="a-4e"></a>是故菩萨作愿布施。<a id="a-4f"></a>一切生处得大富乐。<a id="a-4g"></a>以彼愿力布施力熏。<a id="a-4h"></a>生生处处种种布施。<a id="a-4i"></a>无量众生皆悉满足。<a id="a-4j"></a>离杀生等种种不善是无畏施。<a id="a-4k"></a>一切众生皆悉满足。<a id="a-4l"></a>如世尊说。<a id="a-4m"></a>止杀生故是则布施。<a id="a-4n"></a>一切众生不畏不憎。<a id="a-4o"></a>如是等故如为示现毕竟涅槃。<a id="a-4p"></a>无量众生住涅槃乐。<a id="a-4q"></a>为诸菩萨授佛记已。<a id="a-4r"></a>然后菩萨自取涅槃。<a id="a-4s"></a>如是因缘舍苦得乐。<a id="a-4t"></a>如是满足一切众生。</p>
  <p id="a4u">何者佛法。<a id="a-4v"></a>彼义今说。<a id="a-4w"></a>法身依止十力无畏不共法等。<a id="a-4x"></a>此是佛法。<a id="a-4y"></a>彼一切法皆是佛知故名佛法。<a id="a-4z"></a>如彼圣者文殊师利所说偈言。</p>
  <p id="a50">不思议正觉　　不可量如来</p>
  <p id="a51">缘觉声闻等　　所不能测量</p>
  <p id="a52">况一切众生　　能知彼如来</p>
  <p id="a53">凡夫戏论行　　如来无戏论</p>
  <p id="a54">唯佛能知佛　　佛法行依止</p>
  <p id="a55">自然身心智　　除佛无能解</p>
  <p id="a56">又复云何菩萨布施如是满足一切佛法。<a id="a-57"></a>何须说六。<a id="a-58"></a>彼义今说。<a id="a-59"></a>实有六种。<a id="a-5A"></a>以何意故唯说布施。<a id="a-5B"></a>此义今说。<a id="a-5C"></a>此是菩萨善方便意。<a id="a-5D"></a>如善方便菩萨布施。<a id="a-5E"></a>则能满足六波罗蜜。<a id="a-5F"></a>如善方便修多罗说郁伽罗问修多罗说。<a id="a-5G"></a>在家菩萨布施满足六波罗蜜。<a id="a-5H"></a>云何满足。<a id="a-5I"></a>所谓菩萨异异种物。<a id="a-5J"></a>彼彼求者皆悉施与心不分别。<a id="a-5K"></a>如是名为檀波罗蜜。<a id="a-5L"></a>依菩提心修行布施。<a id="a-5M"></a>如是名为尸波罗蜜。<a id="a-5N"></a>于乞求者不嗔不动。<a id="a-5O"></a>如是名为羼提波罗蜜。<a id="a-5P"></a>若布施他我何所用。<a id="a-5Q"></a>无如是心有如是力。<a id="a-5R"></a>如是名为毗梨耶波罗蜜。<a id="a-5S"></a>若有来乞若施施已。<a id="a-5T"></a>不热不悔自心喜乐善意心生。<a id="a-5U"></a>如是名为禅波罗蜜。<a id="a-5V"></a>若布施已。<a id="a-5W"></a>于一切法心无所得不望果报。<a id="a-5X"></a>如彼黠慧无有少法贪着喜乐如是不着。<a id="a-5Y"></a>唯愿阿耨多罗三藐三菩提。<a id="a-5Z"></a>如是名为般若波罗蜜。<a id="a-5a"></a>如是满足六波罗蜜。<a id="a-5b"></a>以要言之一切具足。<a id="a-5c"></a>又如世尊大乘经说无量具足。<a id="a-5d"></a>如是一切皆此中摄。<a id="a-5e"></a>又住大地诸菩萨等。<a id="a-5f"></a>有如是意。<a id="a-5g"></a>彼住大地诸菩萨意。<a id="a-5h"></a>布施满足一切佛法。<a id="a-5i"></a>又复对治诸众生故世尊说法。<a id="a-5j"></a>或有众生以布施门。<a id="a-5k"></a>为说满足一切佛法。<a id="a-5l"></a>或有众生乃至慧门。</p>
  <p id="a5m">又复为示菩萨愿故。<a id="a-5n"></a>菩萨满足乞求者意。<a id="a-5o"></a>作如是愿。<a id="a-5p"></a>如我满足彼求者意。<a id="a-5q"></a>以此善根。<a id="a-5r"></a>愿令满足一切佛法。<a id="a-5s"></a>如是说者。<a id="a-5t"></a>则无有过。</p>
  <p id="a5u">何者相好。<a id="a-5v"></a>彼义今说。<a id="a-5w"></a>三十二相。<a id="a-5x"></a>所谓手足皆有轮文善安平住。<a id="a-5y"></a>手网缦指手足柔软。<a id="a-5z"></a>七处平满指长身宽。<a id="a-60"></a>正直大身。<a id="a-61"></a>项则如贝身毛上靡。<a id="a-62"></a>因尼鹿踹髀平臂平。<a id="a-63"></a>阴马王藏。<a id="a-64"></a>皮妙金色。<a id="a-65"></a>一孔一毛。<a id="a-66"></a>眉间则有白毫显面。<a id="a-67"></a>师子上身肩前后圆。<a id="a-68"></a>其背平正味中上味。<a id="a-69"></a>身体圆满如尼拘陀顶上高圆。<a id="a-6A"></a>修广长舌妙梵音声。<a id="a-6B"></a>师子颐颊齿则鲜白。<a id="a-6C"></a>齐平而密有四十齿。<a id="a-6D"></a>目睫绀青牛王眼。</p>
  <p id="a6E">八十种好。<a id="a-6F"></a>隆赤腻甲圆指锦文。<a id="a-6G"></a>脉深不见。<a id="a-6H"></a>手足踝平骨节坚密。<a id="a-6I"></a>二足趺平足下文长。<a id="a-6J"></a>手足平正文深腻润。<a id="a-6K"></a>舌次第语唇色赤好。<a id="a-6L"></a>如频婆果不高不下。<a id="a-6M"></a>舌赤软少白象王舌。<a id="a-6N"></a>雷吼云声善美音声如文殊响。<a id="a-6O"></a>满足众好两臂平等。<a id="a-6P"></a>身体净洁衣裳亦尔。<a id="a-6Q"></a>普身柔软众分皆等。<a id="a-6R"></a>次第善密身分分善。<a id="a-6S"></a>分分宽博善坐圆满。<a id="a-6T"></a>舌正美言语论次第。<a id="a-6U"></a>齐舌皆深行密仙王普皆可喜第一善净。<a id="a-6V"></a>离闇电光普遍光明。<a id="a-6W"></a>师子牛王龙王鹅步右旋转行。<a id="a-6X"></a>舌不长短舌则圆美。<a id="a-6Y"></a>腹胁不卓离于恶欲。<a id="a-6Z"></a>身无黑黡无有垢恶外圆而利。<a id="a-6a"></a>又不前却高隆而净无有垢秽。<a id="a-6b"></a>笑微而缓。<a id="a-6c"></a>目如青叶居婆罗耶。<a id="a-6d"></a>笑则如法眉面处所次第相应。<a id="a-6e"></a>眉正不邪不少不多。<a id="a-6f"></a>皆悉离过不可毁呰皆不可嫌。<a id="a-6g"></a>诸根善胜额中善满第一可喜。<a id="a-6h"></a>面额相类上身平满。<a id="a-6i"></a>不白不黑有种种香。<a id="a-6j"></a>不坚不浊次第善紧。<a id="a-6k"></a>胜妙文章有难提旋跋陀摩那。<a id="a-6l"></a>应量身形发顺不乱。</p>
  <p id="a6m">佛何以故。<a id="a-6n"></a>此中教示相好究竟尸波罗蜜。<a id="a-6o"></a>彼中便遮此义。<a id="a-6p"></a>今说初业菩萨忆念相好。<a id="a-6q"></a>悕望欲得。<a id="a-6r"></a>饶益彼故。<a id="a-6s"></a>方便教示。<a id="a-6t"></a>彼未久行故。<a id="a-6u"></a>爱相好舍离饶益。<a id="a-6v"></a>悲心布施相应饶益如是故遮。<a id="a-6w"></a>又复若人贪着妙色究竟相好。<a id="a-6x"></a>悕望忆念。<a id="a-6y"></a>为彼人遮。<a id="a-6z"></a>若有众生成熟饶益彼须教示。<a id="a-70"></a>此有众生见如来身相好庄严。<a id="a-71"></a>发菩提心故如是说。<a id="a-72"></a>如转女身修多罗说。<a id="a-73"></a>又复未发菩提心者饶益教示。<a id="a-74"></a>又复久发菩提心者。<a id="a-75"></a>空等相应饶益故遮。<a id="a-76"></a>又具福德满足饶益。<a id="a-77"></a>是故教示智具。<a id="a-78"></a>满足饶益故遮。<a id="a-79"></a>又求世尊相随形好满足究竟。<a id="a-7A"></a>取着故遮。<a id="a-7B"></a>又复贪着喜乐等过。<a id="a-7C"></a>寂静饶益为彼故遮。<a id="a-7D"></a>如是因缘此经不遮。<a id="a-7E"></a>诸佛世界几种清净几种不净。<a id="a-7F"></a>彼义不说。<a id="a-7G"></a>彼不清净。<a id="a-7H"></a>要有二种。<a id="a-7I"></a>何者为二。<a id="a-7J"></a>一者众生相。<a id="a-7K"></a>二者行相。<a id="a-7L"></a>众生相者。<a id="a-7M"></a>谓众生过言。<a id="a-7N"></a>行相者所谓行过。<a id="a-7O"></a>彼众生过恶行。<a id="a-7P"></a>众生依止种种虚妄诸见。<a id="a-7Q"></a>彼行过者。<a id="a-7R"></a>坑坎堆阜蕀刺等过。<a id="a-7S"></a>如是地多食饮衣服宝等受用皆不具足。<a id="a-7T"></a>如是相对众生功德。<a id="a-7U"></a>行功德故世界清净。<a id="a-7V"></a>彼复菩萨无量种种愿力自在。<a id="a-7W"></a>应如是知。<a id="a-7X"></a>诸佛世界功德无边。<a id="a-7Y"></a>菩萨愿力自在无边发起精进是亦无边。<a id="a-7Z"></a>如是种种不可尽说。<a id="a-7a"></a>又此诸佛世界清净唯说少分。<a id="a-7b"></a>余者应知。<a id="a-7c"></a>如世尊说。<a id="a-7d"></a>有十二种诸功德场和合聚集彼清净觉得佛世界。<a id="a-7e"></a>何等十二。<a id="a-7f"></a>一者劫场和集故。<a id="a-7g"></a>得以功德场皆究竟故。<a id="a-7h"></a>二者时场和集故。<a id="a-7i"></a>得以法行等不过时故。<a id="a-7j"></a>三者众生场和集故。<a id="a-7k"></a>得以法智故。<a id="a-7l"></a>四者世界场和集故。<a id="a-7m"></a>得以善净故。<a id="a-7n"></a>五者调御众生场和集故。<a id="a-7o"></a>得以无[革*必]故。<a id="a-7p"></a>六者乘场和集故。<a id="a-7q"></a>得以一行故。<a id="a-7r"></a>七者陀罗尼场和集故。<a id="a-7s"></a>得以无余物故。<a id="a-7t"></a>八者佛法场和集故。<a id="a-7u"></a>得以无一切外道法故。<a id="a-7v"></a>九者功德场和集故。<a id="a-7w"></a>得以不谄故。<a id="a-7x"></a>十者直心深心场和集故。<a id="a-7y"></a>得以本性净生净众生处净故。<a id="a-7z"></a>十一者圣场和集故。<a id="a-80"></a>得以不离福田故。<a id="a-81"></a>十二者道场和集故。<a id="a-82"></a>得以乘前佛所乘来故。<a id="a-83"></a>又此世尊释迦牟尼佛之世界。<a id="a-84"></a>为是清净为不清净。<a id="a-85"></a>今说清净。<a id="a-86"></a>何以知之。<a id="a-87"></a>以世尊心善清净。<a id="a-88"></a>故。<a id="a-89"></a>若得有人心不清净故。<a id="a-8A"></a>见此佛世界不净。<a id="a-8B"></a>依彼意故。<a id="a-8C"></a>世尊说言。<a id="a-8D"></a>我今出。<a id="a-8E"></a>于五浊恶世。<a id="a-8F"></a>阿耨多罗三藐三菩提觉。<a id="a-8G"></a>知无垢称修多罗说。<a id="a-8H"></a>菩萨欲得净佛世界。<a id="a-8I"></a>当净其心。<a id="a-8J"></a>随其心净佛世界净。<a id="a-8K"></a>尔时慧命舍利弗。<a id="a-8L"></a>承佛威神作是疑念。<a id="a-8M"></a>若菩萨心净佛世界净者。<a id="a-8N"></a>今我世尊释迦牟尼。<a id="a-8O"></a>行菩萨时意岂不净而佛世界不净若此。</p>
  <p id="a8P">尔时世尊以知慧命舍利弗念而问之言。<a id="a-8Q"></a>舍利弗。<a id="a-8R"></a>于意云何。<a id="a-8S"></a>汝舍利弗勿作是念。<a id="a-8T"></a>日月岂不净耶。<a id="a-8U"></a>而盲者不见。<a id="a-8V"></a>慧命舍利弗言。<a id="a-8W"></a>不也世尊。<a id="a-8X"></a>是盲者过。<a id="a-8Y"></a>非日月咎。<a id="a-8Z"></a>佛言。<a id="a-8a"></a>舍利弗。<a id="a-8b"></a>众生如是。<a id="a-8c"></a>无智罪故。<a id="a-8d"></a>不见如来世界清净。<a id="a-8e"></a>非如来咎。<a id="a-8f"></a>舍利弗。<a id="a-8g"></a>我此世界常自清净。<a id="a-8h"></a>而汝不见。<a id="a-8i"></a>尔者蠡髻梵王。<a id="a-8j"></a>语慧命舍利弗言。<a id="a-8k"></a>大德舍利弗。<a id="a-8l"></a>仁意莫谓此佛世界为不清净。<a id="a-8m"></a>今此世尊释迦牟尼世界清净。<a id="a-8n"></a>慧命舍利弗问梵王言。<a id="a-8o"></a>此佛世界云何清净蠡髻梵言。<a id="a-8p"></a>大德舍利弗。<a id="a-8q"></a>譬如他化自在天宫庄严殊妙。<a id="a-8r"></a>我见世尊释迦牟尼世界清净功德庄严亦复如是。<a id="a-8s"></a>慧命舍利弗复言梵王。<a id="a-8t"></a>我今唯见此佛世界。<a id="a-8u"></a>丘陵坑坎蕀刺沙砾。<a id="a-8v"></a>土石诸山秽恶充满。<a id="a-8w"></a>螺髻梵言。<a id="a-8x"></a>大德舍利弗。<a id="a-8y"></a>仁者如是心有丘陵坑坎等秽。<a id="a-8z"></a>信不清净故。<a id="a-90"></a>见此佛世界不净。<a id="a-91"></a>复次大德舍利弗。<a id="a-92"></a>若有能于一切众生心皆平等深心清净。<a id="a-93"></a>则见此佛世界清净。<a id="a-94"></a>尔时世尊足指按地。<a id="a-95"></a>即时三千大千世界。<a id="a-96"></a>无量百千不可计数功德珍宝具足庄严。<a id="a-97"></a>譬如宝庄严佛无量功德胜妙珍宝庄严世界。<a id="a-98"></a>时此三千大千世界亦复如是。<a id="a-99"></a>大众皆见叹未曾有。<a id="a-9A"></a>而皆自见坐宝莲华。<a id="a-9B"></a>尔时世尊告慧命舍利弗言。<a id="a-9C"></a>舍利弗。<a id="a-9D"></a>汝今为见我佛世界无量功德胜庄严不。<a id="a-9E"></a>慧命舍利弗言。<a id="a-9F"></a>我见世尊。<a id="a-9G"></a>本所不见。<a id="a-9H"></a>本所不闻。<a id="a-9I"></a>今见世尊不可思议庄严世界清净悉现。<a id="a-9J"></a>佛言。<a id="a-9K"></a>舍利弗。<a id="a-9L"></a>我佛世界清净如是。<a id="a-9M"></a>下劣众生见不净耳。<a id="a-9N"></a>舍利弗。<a id="a-9O"></a>譬如诸天共宝器食。<a id="a-9P"></a>随其业力饭则不同。<a id="a-9Q"></a>如是舍利弗。<a id="a-9R"></a>众生共生一佛世界。<a id="a-9S"></a>若心净者。<a id="a-9T"></a>则见世尊世界清净。<a id="a-9U"></a>我今以此修多罗量故说清净。</p>
  <p id="a9V">以要言之。<a id="a-9W"></a>满足众生发起精进。<a id="a-9X"></a>一切众生等心示现。<a id="a-9Y"></a>满足佛法发起精进。<a id="a-9Z"></a>自证示现。<a id="a-9a"></a>究竟相好发起精进。<a id="a-9b"></a>此则示现。<a id="a-9c"></a>普贤依止清净世界发起精进。<a id="a-9d"></a>一切众生富乐示现。</p>
  <p id="a9e">又复有义。<a id="a-9f"></a>初如厌病。<a id="a-9g"></a>二如闻药。<a id="a-9h"></a>三如悕药。<a id="a-9i"></a>四如病人所居舍宅。<a id="a-9j"></a>又复示现。<a id="a-9k"></a>初大悲力。<a id="a-9l"></a>二示智力。<a id="a-9m"></a>三身心力。<a id="a-9n"></a>四者直心深心修力。<a id="a-9o"></a>如是示现。</p>
  <p id="a9p">又复有义。<a id="a-9q"></a>初说不舍一切众生。<a id="a-9r"></a>二者得力。<a id="a-9s"></a>四无所畏不共法等一切佛法。<a id="a-9t"></a>三者得身着不可嫌。<a id="a-9u"></a>四者得佛无上法王相应世界。</p>
  <p id="a9v">又复有义。<a id="a-9w"></a>满足众生发起精进。<a id="a-9x"></a>檀波罗蜜毗梨耶波罗蜜为示现故。<a id="a-9y"></a>满足佛法发起精进。<a id="a-9z"></a>般若波罗蜜智波罗蜜故。<a id="a-A0"></a>究竟相好发起精进。<a id="a-A1"></a>羼提波罗蜜方便波罗蜜故。<a id="a-A2"></a>净佛世界发起精进。<a id="a-A3"></a>尸波罗蜜。<a id="a-A4"></a>禅波罗蜜。<a id="a-A5"></a>如是示现。</p>
  <p id="aA6">宝髻经四法忧波提舍一卷。</p>
 </body>
</html>